001. iṯḳen ḥōdiṯ ʕimmay wa nīzel ʕa irōḳ, w m-ʕirōḳ asəʕfunnay ʕa mustašfa w m-mustašfa ayṯunnay ʕa ḏemseḳ.
002. b-ḏemseḳ išwiṯ eṯlaṯ ʕamalōy, lasa manəžḥan.
003. luḳḳi lasa manəžḥan, ōmrin: «bax čīz ʕal_almūnya».
004. šattriṯ warḳōṯa ʕal_almūnya, aḳam šattrūlay mn-ēl: ē, ṯōḳna hō ʕamalōyṯa.
005. ḳōmiṯ ḳaṭʕiṯ ṭayyōrča w zlillay, zlillay lə-myunex.
006. mə-myunex rixpiṯ ṭayyōrča ḥrīṯa.
007. awḳfiṯ bə-myunex, ʕayniṯ ʕa šanṭṯa — čūba šanṭṯi ġarḏ̣ōya.
008. zlillay — ōyṯ ṯarəč šaʕʕliččen — , amrūlay: «ext ayba šanṭṯax?»
009. ōyṯ warḳṯa mn-ān rappōṯa, irsem eʕla šanṭōṯa, aḥamlūlay, ōmrin: «xwōl_ayya hī šanṭṯa?»
010. ōmriṯ: «xwō lōḏen».
011. ḥmanna w_aspannay, ya zaləmṯa, ʕa žnūḥa surō.
012. bə-žnūḥa surōya iḥmiṯ aḥḥa sūray.
013. ana ču nyōḏaʕ naḥəč b-almūnay, amrūle: «ḥmū hanna ma bēle!»
014. amillay: «mā bēx?»
015. amrille: «šanṭṯay ḏ̣ayyīʕa».
016. amrūle: «hanna ōṯ p-ṭayyōrča surōy, w ṭayyōrča surōyṯa xapparō b-borža uḳḏum mā čiṭfar čzella ʕa britōnya, maxramčal šanṭṯa lab ayba bāh yʕawwatlūle».
017. aḳam xappar, amrūle: «ṭayyōrča zalla ʕa britōnya reḥəlṯa ḥrīṯa, bēs yṯēle... čṯēla, lab ayba mšattarlūle».
018. amillay: «yā ḥūnay, hān ġarḏ̣ō tīx ču zlīl, ōyṯ sukērta mʕáwwaḏ̣a eʕlax. lab ʕōwtaṯ šanṭṯa mḳaṭṭaʕlēx w lab la ʕōwtaṯ mʕáwwaḏ̣a eʕlax ḳiršō, čbōʕ ġarḏ̣ōya».
019. amrille: «hōš bīlay nzillay, mina bin nirxab?»
020. amillay: «ḳʕō, ščō šāy, w hōš tōr čōz, šaʕṯa ṯarəč, bi-čallex ṭayyōrča, črōxeb».
021. iḳʕiṯ, iščiṯ šāy w šaʕṯa ṯarəč silḳiṯ ʕa taržōṯa ʕa káhraba, awḳfiṯ ʕa tarəžta w ōḏ̣el sallīḳin l-ḥatta l-elʕel — la laxṯa w la mīt.
022. ʕibriṯ ōyṯ ṯarəč faččšannay w ʕibriṯ l-ṯēni ġorfṯa, uxxul_aḥḥa zwōḏe ʕa ṭawəlṯa, ṭaʕenla... ṭaʕən zwōḏe w zelle ʕa ṭayyōrča.
023. rixpiṯ atar p-ṭayyōrča mə-myunex l-homburəg.
024. b-homburəg ču nyōḏaʕ ana, šaʕʕliṯ — ču nyōḏaʕ.
025. aṯa ḏ̣ōpṭa b-eṯlaṯ nižəm ʕa xaffṯe, ḥōčnay b-almūnay, lasa nmifčham eʕle.
026. īlay warḳṯa xṯība b-almūnay. appičlēle, innu ixṯeb: ražaʔān tillnūy ana, bin nīz ʕa mustašfa flanūyṯa.
027. aḳam hanna ḏ̣ōpṭa, ṭaʕən lō šanṭṯa tīḏay w zalle, aššar l-taksi.
028. awḳfa w_arxpay, amelle: «hanna časeble ʕa mustašfa ando, mustašfa ando!»
029. aspay hanna šufayr ʕa mustašfa ando, mṭinnaḥ l-ēl.
030. ōmar hanna til_ōb p-ṯarʕa: «hāč mawʕṯax ʕisər w arpʕa b-yarḥa w hōš ʕisər w iṯṯer b-yarḥa. ču misčaḳəblillax, bax čzellax čuḏmux b-utayl iṯṯer yūm w tōr čṯēx».
031. aḳam hanna mūr taksi ḳayyam ʕimmay, arəxpay w aspay ʕal_utayl.
032. mṭinnaḥ l-utayl, amillay: «marək hunūb?» yaʕn hōn aybin ḳiršō.
033. awmille, amrille: «ḥmīl b-ʕuppay». aḳam ʕōwet.
034. luḳḳi ʕōwet ana čxawwašiṯ.
035. ōmriṯ: mā, bi-yuspinnay yšallaḥinnay yaʕn?
036. aḳam arxpay w ʕawwtay ʕa mustašfa.
037. ameləl: «hanna īzel ʕa mustašfa w ʕemme ḳiršō l-ʕamalōyṯa. rubbama barnaš ynaštarlēle.
038. ammanlūle hōxa w tōr naseble ʕa mustašfa».
039. ʕanū šaʕba ma fahman.
040. amrūle: «ē, waḷḷa slōḳ l-ʕa flanūyṯa l-elʕel».
041. ōyṯ eḥḏa činya mah hešma... šmešta mā.
042. silḳiṯ l-elʕel, l-muhīm ti masʔūlay maʕ santūḳa.
043. amella: «hanna ēle ḳiršōya w ḳaḏ̣īṯe xān xān, aspičče ʕal_utayl w ʕawwtičče.
044. ammanlūle ḳiršōye w nīz w nimʕawwetle ʕal_utayl».
045. amrōle: «hōn aybin ḳiršō?»
046. amrilla: «ḥmīl».
047. amrōlay: «basporət!»
048. appičlēla, affḳičči markōya w aspačči lān tmanṭaʕšar aləf marək, šaččōya bōn w ōyṯ ḥammeš aləf marək ʕimmay ḳiršō.
049. aspāč, arnḥāč p-santūḳa, ḳayyḏaččil_išmay ʕlāy w appallay waṣla w xaṯpaṯ... w appallay eṯlaṯ emʕa marək: «hān maṣrūfax b-utayl».
050. amrōle: «spī l-utayl!»
051. rafʕačči talafōn... amrōle: «lihan aspīčne?»
052. amella: «l-utayl flanū».
053. rafʕačči talafōn hī w xápparaṯ ʕal_utayl, amrōle: «hō zaləmṯa hanna ʕárabay w ču yōḏaʕ b-almūnay.
054. hanna hāč čmasʔul meʕle. ʕisər w arpʕa b-yarḥa, saʕṯa ṯmūn bēle ib ōb b-mustašfa».
055. amella: «šattrū!»
056. rixpiṯ ana w hanna šufayr w zlinnaḥ ʕal_utayl.
057. min mṭinnaḥ sčaḳəblannaḥ.
058. ʕibrinnaḥ l-ulġul, appīlay mufčḥa w amillay: «hanna raḳma w zē ttawwaḥ ʕa ġorfṯa!»
059. zlillay táwwaḥiṯ ʕa ġorfṯa, sčahtiṯ ʕa raḳma, ʕibriṯ, ḏimxiṯ ōṯ ṯarč šaʕ.
060. ṯarč šaʕ ḳōmiṯ nixfen, bīlay nūḳu nūxul w ču nyōḏaʕ.
061. nifḳiṯ lə-xlōya, aššarlay amillay: «hōn čōz?»
062. šwille b-īḏay, innu awmille ʕa ṯimmay innu bin nūxul.
063. ōyṯ psōna amelle b-almūnay: «zē tillnī ʕa maṭəʕma!»
064. allex hanna psōna ḳummay w zalle aššarlay ʕa maṭəʕma.
065. ʕibriṯ, aspiṯ felči farrūža, šarriṯ w ʕōwtiṯ atar l-ulġul.
066. l-ʕisər w arpʕa iḳʕiṯ iṯṯer yūm.
067. ʕisər w arpʕa b-yarḥa aṯa, ittaḳ iʕlay šaʕṯa ṯmūn baččar, amillay: «ʕa mustašfa ando, mašfa ando!»
068. aššarlay taksi, awḳfaṯ, rixpiṯ bāh w zlillay ʕa mustašfa. (awḳēf atar šrīṭa!).
069. mṭinnaḥ l-mustašfa: «ṣabāḥ al-xēr! — ṣabāh al-xēr!», appičlēl lān warḳōṯa.
070. ḥmūl lān warḳōṯa: «slōḳ l-elʕel!»
071. silḳiṯ l-elʕel, ē, ču nyōḏaʕ, la nmafhem ʕlāy w la mafəhmin iʕlay.
072. hī — hō til_aspačči warḳōṯa minnay, l-ḳiršōya minnay w affāč ġappah — eḏʕaṯ, innu yōmi ʕisər w arpʕa b-yarḥa bin nīṯ w ču nyōḏaʕ almūnay.
073. ḳōmaṯ xárrapaṯ eḥḏa ḳuryōy m-israʔēl ayba hēl, šmesta, mumarriḏ̣a, ayṯačča.
074. waḷḷa min imṭiṯ ana, čapsačči žarsa, xápparaṯ p-talafōn — aṯaṯ.
075. min ʕibraṯ ōmraṯ: «ṣabāḥ al-xēr» b-arbeṯ, ana ifṯaḥ lippay.
076. ču nyōḏaʕ, čū nyōḏaʕ b-almūnay.
077. min ōmraṯ: «ṣabān əl-xēr» ifṯaḥ lippay, amrilla: «ṣabāḥ əl-xēr».
078. sállamaṯ iʕlay: «ahla w sahla ibn lə-blād. šlōnak? šlōn lə-blād?»
079. sállamiṯ l-muhīm eʕlah w_iḳʕiṯ.
080. amrōla: «mallū hanna hōš bēle yfuḥṣunne w bi-yzelle ʕa mustašfa motomoro, baʕʕīḏa mn-ūxa ōṯ emʕa w ḥiməš kilumetr».
081. hēl mišwlūle ʕamalyōṯe, hōxa ġappaynaḥ čūle afaš ʕamal.
082. šoġle hēl, bēs hōṯa mustašfa čbīʕa l-ōḏen, w mallū, ablū raḳmi talafūniš.
083. mah mi bōʕ w mah mi miʕčaz yxapparinniš w hāš šimxapparōḥ.
084. mah mi misčaṣʕeb eʕle yxapparinniš w hāš šimčarəžmū dakturōya».
085. bala ṭūl sire ḳʕinnaḥ ōṯ šaʕṯa, aptaṯ: «mā ʕomrax?» w «mina hāč?» w  «hōn iṯḳen ḥōdiṯ ʕemmax?» w «mah hešmi blōtax?» w «mā raḳmi bayṯax w ʕinwōnax?»
086. appičlēla xūl, aṯa daktūr.
087. zlinnaḥ atar faḥṣay w ḥimən ṣuryōṯa, w ʕimmay ana warḳōṯa mn-ūxa wa nsīblen w ōmar: «hōš bax čzellax ʕa motomoro, čōseb taksi w čzellax. ʕemmax ḳiršō?»
088. amrille: «ē». amrille: «ḳiršōya...» aššarille miʕlāy ōḏ̣el ʕemmi lō.
089. ḥōčna b-almūnay, amrōle: «xūl ḳiršō...» amella_atar: «ʕawwtūl lō mah hešma ḳuryōyṯa, almanūyṯa, mah hešme, hō ti m-israʔēl». 
090. amrūla: «fahhamū, mallū ḳiršōye ču zlīl, hōxa ʕaya ammīnin p-santūḳa w hān ḳiršōya ʕemmi maṣrūfa.
091. emmat mi ṭalebəl nimšattarlūle».
092. aṯaṯ amrōlay: «hōxa ḳiršōx čū zlīl w ammīnin, w ʕemmax waṣla bōn, la čūzuʕ!»
093. amrilla: «lā, ču nzayyeʕ, bēs bīlay nfahhamēn innu aybin ʕimmāy».
094. ḳōmiṯ awḳfiṯ taksi w zillay ʕa motomoro, zillay ʕa motomoro atar.
095. min imṭiṯ l-ēl, xapparūn mn-ūxa.
096. min imṭiṯ l-ṯarʕa ščaḳəblunnay dakturōya, appūlay ġorfṯa, appūlay čaxča w appūlay xzōnča.
097. iḳʕiṯ iṯṯer činya ṯlōṯa yūm, aḳam bōṯar ṯlōṯa yūm asab minnay xazəʕṯa maxramča l-faḥṣa.
098. bōṯar ṯlōṯa yūm ḥayyṭunna w lčahbaṯ riġlay, aptaṯ mawčʕōlay baḥer baḥer. ṭūlči lēlya nimḳalleb.
099. aṯa ṯēni yōma ʕṣofra ḥčīma, farṭi lō ḳoṭəpṯa ti xazəʕṯa.
100. malya eḏma w ʕamla, aptaṯ čōppa ʕa xlō.
101. aḳam aspunnay atar ʕa ḏoččṯa maxr... ḏočči ltihabōya, ḳesma maxramča rfiḳōy, yaʕni la niḳəʕ ʕimmāy. 
102. aspunnay ʕa ḳesma xēt ġayr ḳesma.
103. iḳʕiṯ aptiṯ atar awwal b-awwal nlōḳeṭ minnāy čalōma w nyōḏaʕ innu hō ġarḏ̣a, hanna ġarḏ̣a, hanna mā ti ʕammaḥčin meʕle, nimlaṭṭeš laṭṭōša.
104. iḳʕit šečča yarəḥ hēl šwūlay awwal ʕamalōyṯa, lasa manəžḥa, w ṯēni ʕamalōyṯa w ṯēleṯ ʕamalōyṯa.
105. bōṯar atar šečča yarəḥ šwūlay ʕamalōyṯa, ōmrin anəžḥaṯ.
106. ḳōmiṯ aṯiṯ l-ōxa.
107. ʕōwtiṯ zlillay ščaġliṯ ʕa mačīna ʕa sʕudōyṯa ʕa šaḥna.
108. ščaġliṯ ōṯ iṯṯer yarəḥ, ʕōwtaṯ lčahbaṯ.
109. ḳōmiṯ aṯiṯ ʕa ḏemseḳ ʕa dakturō.
110. ōmrin: «bax čzellax čišwēn... čʕōwet ʕal_almūnya, ḏočči šwičəl lō ʕamalōyṯa.
111. reġlax eppa ltihōb w hōxa čūḥ mēt lə-ltihōb xwō almūnya».
112. ḳōmiṯ ʕōwtiṯ, sawwičči warḳōṯay w rixpiṯ w zlillay liʕlāy, lō-ḥmay ġayr nūb hēl.
113. aḥamčlēl warḳōṯa, ḥmūn riġlay, amēl: «bax čʕawwtunne ʕa mustašfa ando».
114. ḳōmiṯ xīt, aspiṯ taksi w zlillay l-ēl.
115. šwūlay ʕamalōyṯa w ḳiršōya la tafʕīl.
116. amrīl: «awwal naḳəlṯa asab minnay tmanṭaʕšar aləf warəḳ, ṯēn naḳəlṯa ču ʕimmay ḳiršōya».
117. aʕyay hīn mamrillay: «bex čutfuʕ ḳiršō!»
118. amrīl: «ya ʕawwtunnay ʕa blatōy, ya šwullay ʕamalōyṯa! hačəx šučlūlay ʕamalōyṯa, čūlay ḳiršō ana».
119. ē, šwūlay ʕamalōyṯa atar w ʕōwtiṯ.
120. bēs, saččōr atar!
