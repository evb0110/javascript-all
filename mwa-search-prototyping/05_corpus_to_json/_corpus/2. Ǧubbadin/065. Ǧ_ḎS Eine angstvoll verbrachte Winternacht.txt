001. yōm_aḥḥa nifḳiṯ mn-ūxa nashar b-bay ražab.
002. zillay l-ʕa bay ražab, hān maḥəčmin bay ḥōṯay.
003. asharnaḥ ġappāy l-eḥḏaʕasər b-lēlya.
004. eḥḏaʕasər ḳōmiṯ nīṯ, ʕamnūḥča tunya p-ṯelča.
005. ōmrin: «ḏmūx hōxa, billa ma čīz!»
006. ōmriṯ: «lā, bin nzillay. ču ḥaylay nuḏmux ġayr əb-bayṯa».
007. ḳōmiṯ aṯiṯ, imṭiṯ l-sayla l-ōxa ana w nūṯ, aybin bay banūt, ḳōṣi w ḥusi, ḳommi ṯarʕi ḏōrčun.
008. hanna waḥša išleʕ xēfa m-ṯarʕi ḏōrča w_affīḳle b-īḏe w šawway boḳəʕ ʕafra w šawway ḏoččṯa marreḳ mennah.
009. ōmrin: «ṯō čiḥi, ḥmū hanna waḥša!»
010. čaffōyi aybin ʕa ṯelča xān.
011. luḳḳi ḥmičče, — mannu bi-yiḏʕenne — ya ḏ̣abəʕṯa, ya ḏēba, ču bēla, ču bēla ḥazrō.
012. anaḥ hōxa wa nʕammīrin p-ṭarfi blōta, čūyṯ ʕammū ḳuraynaḥ.
013. ōmrin: «ḥawwēl, ḏmūx ġappaynaḥ, billa ma čzellax, ʕaččarōx waṭṭīyin, la yūḳu yʕōwet eʕlax hanna waḥša».
014. ōmriṯ: «waḷḷa ču ḥaylay ġayr ma nīz. ib nuḏmux ḏimxiṯ b-bay ḥōṯay».
015. aḏ̣illiṯ nūṯ. ṯelča w rīḥa, uxxu mil lēlya aptay mūzet.
016. imṭiṯ l-ōxa, ayṯiṯ ḳazəmṯa, mattatičča b-ġappōnay w ḏimxiṯ.
017. sulōḥa čūyṯ. ōmriṯ: «lab aṯa hanna waḥša w nmaḳtar eʕle b-ō ḳazəmṯa nmaḳtar. ču nmaḳtar tōr ti xṯeble alō bēle yiṯḳan».
018. ayṯičči lō ḳazəmṯa w_aṯiṯ, mattatičča b-ġappōnay w ḏimxiṯ hōxa.
019. l-ʕemmi felči lēlya iṯḳen tappṯa b-ḏōrča.
020. ṭaʕničči lō ḳazəmṯa w bin nuffuḳ niḥmēl lanna til_isḳaṭ hōn bi-yzelle.
021. nimʕaynēl īḏay ʕamhazəhza, ḳazəmṯa ničʕīmla w ʕamhazəhza īḏa — zōʕiṯ.
022. imṭiṯ lə-xlōyi ṯarʕa, waččatiṯ ʕal-anna ṯelča lə-xlō — nohra čūyṯ w sulōḥa čūyṯ w ʕočma ḳaṭēl ġamla w barnaš žarō čūyṯ.
023. yalla yalla wáččatiṯ yačamūna b-anna ṯelča.
024. ōmriṯ: «hō xaṭərṯa hanna naḳḳač əp-ṯelča, ču ʕammaḳtar yuffuḳ. lab ḥaylay nisčaxəčmenne b-ō ḳazəmṯa, nḥabeṭle hwōyṯa mēt».
025. bēs īḏa ʕammarəžfa.
026. luḳḳil aḳərbiṯ — ʕanmaḳreb awwal b-awwal w nzayyeʕ — wáččatiṯ xān čayyes ʕaynilla tanəčṯa eppa ʕafra.
027. maḥilla hwō m-rayši žamalōna, saḳḳīṭla ʕal-anna ṯelča.
028. hō šaġəlṯa ti ṯiḳnaṯ.
