001. ē, wa_ana niḏmīxa b-lēlya, intaḳ hanna ṯarʕa: «mannu hanna?»
002. amar: «flanūyṯa ʕamnaččža, zī, ḳū zī leʕla!»
003. ḳōmiṯ zlillay, ballīša ʕamnaččža.
004. «ē, mā? ḥamdulillāh ʕa salōme luḳḳi šḳōyma bə-hnū ppaʕlō.
005. ʕaya ʕašzōʕḳa w māh hīš?
006. hōš šimḥassla w šḳōyma w ib ōyṯ psōna ḳūriš, šmiščḥōle ḳūriš lafaš šimšaʕʕla, lā maʕ wažʕa w lā maʕ ġayre!»
007. ē, nḳōyma: «hōn_aybin... čžahhizīl mūya? w ayṯōn...», ib īlay maṣfarča w ʕimmay ḥuṭōya.
008. hān maxramča lab... luḳḳi nūḥeč psōna nḳaṭʕille lō maʕwṯa ti xlōṣa w nḳatrilla.
009. ē baʕd ma naččžačči lanna psōna, ayṯaṯ psōna, amərnaḥla: «ḥamdulillāh ʕa salōme!»
010. lā, ṭabʕan ču nmawḏʕilla mah hayṯaṯ hī luḳḳi mnaččža, l-ḥarīmča yaʕni.
011. nḳōyma, nmayṯyōl lō maṣfarča w nḳaṣṣōl lanna xlōṣa — nḳatrōli uḳḏum w tōr nḳaṣṣīl xlōṣa, lō maʕwṯa.
012. w ib nžahhizīl mūya w nimḥammamīl psōna w nimnaššafille, ib ḳayyam xlōṣa čuḥča.
013. ču nimxassilla ġayr ma yuḥḥuč xlōṣa.
014. ē, nḳōymin nmaptin bə-ʕṣōra xān b-ġawwa, nḥazəḳlēla ġawwah w: «ḥzūḳ, čbūs! ḥzūḳ, saʕtōy!»
015. ʕamyuḥḥuč xlōṣa. bōṯar šaʕṯa mīt nūḥeč.
016. nḳōymin, nmayṯīl psōna, nimxassille w nimžahhazille w nmarənḥille ḳūrah, nlaffille w nmarənḥille ḳūrah.
017. w ib inḥeč xlōṣa xīt, nmaffḳilli, lanna xlōṣa w naspilli ʕa ḏoččṯa b-barrīya.
018. nḥafrilli b-arʕa w nṭamrille. ḥaram yičlaḳḳaḥ bə-xlō.
019. ē, nṭamrille, lə-xlōṣa w nūṯin leʕlah, l-ʕa ḥarīmča: «ma ṣiḥḥṯīš? ščayyīsa» — čayyīsa.
020. l-ʕa psōna nmayṯin laymūnča ḥammīʕa awwal ma nūḥeč, nʕaṣərlūle b-ʕaynūye, ʕa žihtēn.
021. xīt nūṯin bōṯar ṯarč šaʕ, nmačšfin ʕa ṣurrṯa niḥi ʕamnūzfa mēt willa laʔa.
022. lab ʕamnūzfa nḥuzəḳlēle ḥūṭa maẓbuṭ, ču ʕamnūzfa nmarənḥille ʕa ṣurrṯi melḥa w šōšča w nimʕōwtin nlaffille w nmarənḥille ḳūrl_emme.
023. ōyṯ xoḥla, ē! ē, nmayṯīl lanna xoḥla ntaḳḳille.
024. nmayṯin xifō ntaḳḳīl w nmišwin ʕimmāy mešḥa w... — hān bōṯar laymunyōṯa ḥammīʕan nxaḥlille lə-psōna.
025. nxaḥəllūle ʕaynūye.
026. nmayṯin rayḥōna xīt, ḥasab emma ma bōʕa yaʕni, ōyṯ mīt ču bōʕan rayḥōna.
027. nmayṯīl lanna rayḥōna xīt, ntaḳḳille w nimʕarrbille mešḥa w nḏahənlū psōna žesme xulle.
028. ōyṯ mīt ču bōʕan rayḥōna, nmayṯin būdra.
029. nmayṯin būdra nraššlūle lə-psōna xulle žesme.
030. uxxu yōma nimġayyrille w nimḥammamille b-mū w melḥa w tōr nūṯin ntalčille yā omma b-rayḥōna yā omma b-būdra.
031. ē, xān ʕa ṯlōṯa arpʕa yūm rayḥōna.
032. būdra l-ḥattil_ešna mišwille būdra.
033. ē, w ʕa ṣurrṯa uxxu yōma, uxxu mā nimġayyrille nmačšfin eʕla.
034. nmišwin melḥa, nraššilla melḥa l-ṣurrṯa w nlōffin šašōyṯa w nmarnḥilla eʕla l-ḥatta luḳḳi mayṭeb, yā omma nmayṯin bōzalīn aw būdra w nmarnaḥlūle lə-psōna ʕa ṣurrṯe, l-ḥatta luḳḳi ḳōṭʕa.
035. ē, yaʕni mʕawwḳa xaṭrōṯa ṣurrṯa, bə-ṯlōṯa yūm sōḳṭa, xaṭrōṯa šobʕa yūm, ḥasab mā ṣeḥḥṯi psōna yaʕni.
036. ōyṯ minnayhen ʕafyan, minnayhen marfūʕan, ē w hō... xalaṣ.
