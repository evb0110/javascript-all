001. wīlay ebər ʕammṯa, ešme mḥammad ḳōṣi ḏ̣ōmin.
002. hanna zaləmṯa yaʕni maḏ̣ən ʕomre fallōḥa b-barrīya l-ōš.
003. rōḏ lēle yaʕni, raḏēl rezzḳe w rōḏ l-ommṯa b-užərṯa.
004. fa yōma m-yumūya hū ʕamrōḏ b-manṭaḳṯi xarmū.
005. ṭabʕan hanna zaləmṯa, ebər ʕammṯay ču mxās — hōxa ġappaynaḥ hān fallaḥō ču mxassin pantarunū banawb — mxās širwōla.
006. širwōla, yaʕni brōḳa b-ġuppaʕōḏ, mxās brōḳa.
007. yōma m-yumūya hū ōb w ʕamrōḏ b-barrīya, ḳayyīma ōṯya ʕaḳrapṯa w ʕappīra m-boxši brōḳe w ču yaḏḏeʕ hū bāh.
008. ōčem miščġel hanna zaləmṯa, iḳʕay l-alūla.
009. iḳʕay alūla šarray w ʕōwet irḏay lil-ʕaṣər.
010. w bōṯar ma ḥassel mə-rḏōṯa, fačči lanna baġla tīḏe w aḳam irxeb eʕle w_aṯa ʕa blōta.
011. imṭay lə-blōta, iḳʕay bēle yičneḥ uḳḏum ma yšulḥēn ḳamṣōyi šoġla, willa lō-ḥmay ġayr mēt ḳarṭe b-misti boxši zoppe.
012. ē, hanna šaġəlṯa saʕba, lorčaʕ aḳtar yahət.
013. aḳam šalḥi brōḳe w_aptay bə-zʕōḳa.
014. aṯun bnūye leʕle willa ʕaynūle ʕaḳrapṯa mn-ān ti šammūṭa til_ēle mḥaṭṭa m-roḥla ḳriṭōle b-misti ḳurrōʕči zoppe.
015. ē, hōxa lorčaʕ aḳtar zaləmṯa yahət.
016. zāl, ayṯay mačīna w aspunne ʕa mustawṣaf p-ḳuṭayfe, manṭaḳṯa ti ġuppaʕōḏ ešma ḳuṭayfe.
017. aḳam mḥunne mḥaṭṭa w ōčem hanna wažʕa ʕemme l-miʕōti ma ḳarṭačče ʕisər w_arpaʕ šaʕ.
