001. yōm aḥḥa wa nsarrīḥin ʕa barrīya, ʕa manṭaḳṯa ešma tiḏayrōya.
002. baḥ nuzruʕ ḥiṭṭōya, wōb ōyṯ aḥḥa ʕimmaynaḥ ešme ʕali ġazōle w ōb ḥūnay xōlid w ana.
003. čʔaxxarnaḥ bə-rḏōṯa, ṭawwelnaḥ l-bōṯar ʕrabōya, aʕəčmaṯ tunya.
004. hīn, xōlid w marḥūma ʕali ġazōle bi-yīṯun bə-traktōr w ana_mrūlay: «rxōb əḥmūra w zē ʕa blōta».
005. w tunya šičwōyṯa w ana wa nuzʕur, čū nimčār nīz ʕa... bə-ḥmūra l-ḥōlay ʕa blōta.
006. aptiṯ nḳaṭṭar ana w xōlid, illa bēle xōlid nīz bə-ḥmūra ana ʕa blōta w hū yzelle bə-traktōr.
007. rixpičči ḥmūra w ana nūṯ ʕa tarba, uḳčil_imṭiṯ n-naʕman aptiṯ nšōmaʕ ʕawwīyi xalpō.
008. uḳčil_aptiṯ nšōmaʕ ʕawwīyi xalpō aptiṯ nzōyaʕ b-zawta ana w ənḳōr ayō ḳurʔōn w ana nūṯ l-ḥattal_uḳčil_imṭiṯ r-rayši ʕaḳəpṯa.
009. uḳčil_imṭiṯ r-rayši ʕaḳəpṯa wōyṯ b-yerči ʕaḳəpṯa baġla mīṯ laḳḳiḥille w žammeʕ eʕle xalpō baḥer.
010. ē, uḳčil_imṭiṯ ʕa sūṯe ahež hān xalpō xūl liʕlay w ōbuy p-ṣotəfṯa naffeḳ yinčḳēḥ w aḳam ōbuy inčḳīlay anəžtay m-mawṯa bayn xalpōya w ana nuzʕur la nimčār ntōfaʕ w la nimčār nušw mēt.
011. žabḏannaḥ w ṯinnaḥ, anaḥ w ōbuy ʕa bayṯa, naṭrinnaḥ l-ḥattal_uḳčil_aṯa xōlid w marḥūma ʕali ġazōle.
012. uḳči ṯinnaḥ ʕa bayṯa iḳʕay ōbuy aptay yhōtet ʕa xōlid w mamelle: «ʕaya ṭaššarīčni psōna yṯēle l-ḥōle w lasa čōṯ hāč bə-ḥmūra w čimṭaššarle ʕemmi zaləmṯa?»
013. amelle: «ē, zaləmṯa ču yaḏaʕi ḥattōya til_arʕa w nmawḏaʕlēle ḥattō ču ḥay nṭaššarenne».
014. ē, ḳʕinnaḥ atar xullaḥ sawa w aḥšemnaḥ l-ṯēn yōma, w hōxa ḥōsla ḥučīṯa.
