001. bin naḥčēx ḥučīṯa maʕ ḳandleft w xūray, hān ōyṯ uḳči mʕárrafin bē, bə-čnīsča.
002. ōyṯ hanna ḳandleft ēle eččṯa xḥōla w čiṯər ma xḥōla aḳam ažhel eʕla mannu? — xūray til_ōb bə-čnīsča.
003. hanna xūray exət ma zlōla mʕaynēla w exət ma ṯyōla mʕaynēla.
004. aḳam arnḥi ʕayne eʕla w aptay ḏōmex ʕemmah.
005. aḳam hanna ḳandleft aḳam amrūle hān ti ʕamʕōbrin ʕal-ō čnīsča innu: «hanna xūray ʕamʕayn ʕal_eččṯax w hāč ču čšalleḳ ʕa baʕḏ̣ax baʕḏ̣a!»
006. aḳam hanna, ext bēle yušw, maxramča luḳḳi mūṭ uḳči ʕarrōfa maxramča la yḳumṭenne b-eḥḏa l-xūray?
007. aḳam zalle... ōyṯ nbīt, hanna nbīt ʕaččeḳ bə-čnīsča w ḳōm xūray, mašəḳ menne bə-mnasabyōṯa.
008. ṣallaṭ ʕal-anna nbīt hanna w_aptay šaṯēlun.
009. xān luḳḳil_iḥṣel hanna nbīt, lō-ḏ̣el mēt.
010. aṯa xalḳa l-ʕa xūray bēle yḏ̣ayyafēn nbīt.
011. zalle l-ʕal-ō xābye — čūyṯ mēt.
012. aḳam amelle, amelle: «l-uḳči bi-yiṯḳan ʕarrōfa bax čiʕbar čʕarref hāč xwō lōḏ_ommṯa!»
013. iʕber ʕal-ō ġorfṯa luḳḳil_iṯḳen xān ʕarrōfa.
014. l-muhīm ʕáppari lanna ḳandleft, aṯa... amelle: «aṯa tawrax, čiʕbar hōš hāč, baḥ nʕarrafennax maxramča nuġforlax lab čšawway ḏinpō, lab čšawway xaṭiʔyōṯa mahmi čšawway. mahmi nimšaʕʕellax bēx čaḥəč!»
015. aḳam amelle: «ē!», iʕber w saččar lanna ṯarʕa eʕle.
016. amelle: «mā wa čšawway b-zamanūx luḳ wa čuzʕur?»
017. iḳʕay aptay maḥčēle maʕ šaġlō wa ču manfʕan ti wa mišwēlen maxramča yuġforle.
018. aḳam amelle: «ṭayyeb hanna nbīt ti čnīsča mannu wa šaṯēle?»
019. aḳam hanna ḳandleft baṭṭel yaḥəč hū w šūn ḥōle lafaš šōmaʕ.
020. šaʕʕle xaṭərṯa, ṯarč, eṯlaṯ, lorčaʕ aḥref.
021. aḳam abrem xūray w faṯḥi ṯarʕa eʕle, amelle: «ṭayyeb, ʕaya lorčaʕ aḥərfič luḳ ʕanimšaʕʕellax xān?»
022. amelle: «lorčaʕ šimʕiṯ».
023. amelle: «ext lorčaʕ šimʕič?»
024. amelle: «ʕbōr, ḥmū hāč!»
025. iʕber, atəhni xūray w ʕappre l-ulġul l-čorsa.
026. amelle: «hōš hāč bax čʕarriflay mah mi wa čšawway maščlō b-zamūnax w ana bin niṯḳan hōš xūray w nʕarrafennax».
027. amelle: «ē!» iḳʕay aptay mšaʕʕelle, xān luḳḳil_imṭay l-ʕal_eččṯe.
028. amelle: «ṭayyeb ečči ḳandleft mannu wa ḏōmex ʕemmah?»
029. anṣeṭ xūray w lorčaʕ aḥref.
030. ṯēni xaṭərṯa ʕōwet šaʕʕle amelle: «mannu wa ḏōmex ʕemmil_ečči ḳandleft?»
031. lorčaʕ aḥref. eṯlaṯ xaṭər, baʕdayn faṯḥi lanna ṯarʕa eʕli w infeḳ.
032. amelle: «ʕaya lorčaʕ aḥərfič?»
033. amelle: «fiʕlan, ti ʕōber l-ulġul lafaš šōmaʕ».
034. w hōxa ḥislaṯ ḥučīṯa.

