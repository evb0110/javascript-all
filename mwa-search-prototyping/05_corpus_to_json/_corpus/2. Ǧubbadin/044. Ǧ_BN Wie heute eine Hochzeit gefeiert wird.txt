001. ana iččḥiṯ b-ešən tmāni w sabʕīn.
002. ešən tmāni w sabʕīn čʕarrafnaḥ ʕa ʕayōla w_amərnaḥil_ōbuy yīz yṭulpenna m-marōh.
003. aḳam zalle, ṭalpa m-marōh, amrūli: «nmappille».
004. «emmat beḥ nuḥḥuč nayṯ ġarḏ̣ō, nūḥčin ʕa ṣōġṯa nmayṯin ġarḏ̣ōya?»
005. ʕayyinnaḥ yōma w niḥčinnaḥ xullaḥ, ana w ōbuy w ōbuh w emmah w xullaḥ sawa niḥčinnaḥ ʕa ṣōġṯa.
006. ayṯnaḥəl ṯarč šayr, ṯarč mabrūm w xurzōya w ṭawḳa w šaʕṯa w maḥəpsa.
007. ayṯnaḥəl w ṯinnaḥ, w ačimmaṯ fečər xeṭəpṯa ōṯ arpʕa yarəḥ, ḥamša yarəḥ.
008. ōmarin: «bax čišwūl maščūṯa!»
009. amərnaḥəl: «ē, l-ʕēḏa!»
010. b-ʕēḏa ḳarrarnaḥ, čyōḏaʕ hāč mižčamʕin ommṯa xūl b-ʕēḏa maxramčal ḥafəlṯa yaʕni.
011. ē, zlinnaḥ žahheznaḥ uḳḏum m-ʕēḏa bə-ʕrūfča, ayṯinnaḥ awḏ̣i ḏmūxa w_ayṯinnaḥ sužžōtča w_ayṯinnaḥ batrīna w_ayṯinnaḥ čanabyōṯa w_ayṯinnaḥ ġarḏ̣ōya, ġarḏ̣ōyi bayṯa yaʕni.
012. zabnaḥəl w_ayṯnaḥəl w ḳarrarnaḥ b-ʕēḏa nušw maščūṯa.
013. b-ʕēḏa mintōrin iṯṯer ʕazzōm, maʕzmin, maʕzmīl_ommṯa innu: «čōṯin ʕa maščū flanū».
014. aṯun, naxsinnaḥ ḏbīḥča w ʕaššnaḥəl, aḥšem w ntōraṯ ḥafəlṯa.
015. aptay tōḳḳin w rōḳḏin w... awwal yōma w ṯēni yōma, ʕemmi ʕrōba atar, bi-yīzun yayṯūn əḥḏūčča.
016. zāl ayṯunna xēt w ṯinnaḥ — hī ʕammažəlya ġappi marōh.
017. eḳʕaṯ xēt hōxa, aptay tōḳḳin w rōḳḏin, mēt zaləmṯa w ḥarīmča, zaləmṯa w ḥarīmča nūḥčin w rōḳḏin w bōṯar ma ḥassel aptay mnáḳḳaṭin.
018. uxxul_aḥḥa mnaḳḳeṭi til_ōyṯ eʕli, máṯalan mīt ʕisər w ḥammeš warḳ, mīt ḥiməš, mīt emʕa — uxxul_aḥḥa w ḳotərṯi yaʕni maxramča hān bōṯar mettṯa xīt xulle ti bi-yušw... máṯalan hāč naḳḳaṭīčlay ʕisər w ḥammeš, bēs čušw maščūṯa bin nīz nnaḳḳeṭlax ḥiməš b-ḏočči ʕisər w ḥammeš.
019. hān xwō msaʕatča yaʕni l-anna ti ʕammušw maščūṯa.
020. ē, w_allex ḥōla w_iččinnaḥ w čūyṯ aḥsa m-xān.
021. hān šaġəl ḥenna hō xwō farḏ̣a yaʕni.
022. šaġəl ḥenna lə-ḥḏūṯa w lə-ḥḏučča.
023. mayṯin ḥenna, ḳōʕin p-sahrōyṯa xwō xān, bi-yḥannanūn ḥḏūṯa.
024. tōḳḳin w rōḳḏin w ʕatōba mʕannin w xulla mēt.
025. mišwille ḥafəlṯa, ḥafəlṯa l-ʕōde, čayyīsa yaʕni w_ixerči sahrōyṯa ḳōʕin mḥannanille — lə-ḥḏūṯa.
026. w ōspin ḥenna xēt p-ṣaḥnū, mʕāy xēt l-ʕa ḥḏučča mḳaṭṭaʕlūla, maxramča čḥannen əḥḏučča xēt.
027. ṯēni yōma faččīl ḥenna w ṯīl mbōrxin p-ḥenna xīt.
028. ṯēleṯ yōma mišwin maščūṯa.

