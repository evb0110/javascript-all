001. wōyṯ ġappaynaḥ nūyba, yōḏaʕ xalḳa baḥer, w mn-ān xalḳa ti yaḏaʕəl, — yōḏaʕ mn-ūxa w yōḏaʕ mə-bnūn w yōḏaʕ m-xūl tiryōṯa ti čuləḥčullaynaḥ — mn-ān ti yaḏaʕəl wōyṯ aḥḥa muṭrōna.
002. hanna muṭrōna stīḳe baḥer baḥer w p-ḳomma stīḳe iṯḳen yōm aḥḥa hanna muṭrōna iṯḳen ču ḥayle.
003. ʕapprunne ʕa mah hešme, ʕa mustašfa.
004. iḏeʕ bē mannu? hanna zaləmṯaḥ nūyba, innu muṭrōna flanū ōb m-mustašfa b-ḏoččṯa flanūyṯa, m-mustašfa fransawō.
005. aṯa aḥḥa amelle: «hanna rfīḳax, muṭrōna, stīḳax ōb b-anna mustašfa w šawway ʕamalōyṯa, ēle... ṯaḳḳen ču ḥayle w ēle čuḥaylūṯa b-ġawwe».
006. amēl lān ti čuləḥčulle: «ḳumūn baḥ nzellaḥ nuššuḳ eʕle!»
007. aḳam w zāl leʕli, ʕaynulle ḳayyam naffeḳ m-ʕamalōyṯa ḥāč w hanna daktūr til_ōb m-mustašfa mʕallay, yaḏʕille, yaḏaʕle hanna ebr blōtaḥ.
008. amelle: «mā muṭrōna, mā šawway?»
009. amelle: «šunaḥle ʕamalyōṯa w ḳeṣṣṯe ču minḥačya».
010. amelle: «mā?» amelle: «xān, xān wa ēli b-ġawwe činya mā w affaḳnaḥlūle».
011. amelle: «baḥ nušw mazəḥṯa ʕemme anaḥ bēs la čmalle hāč!»
012. amelle: «māh hō mazəḥṯa?»
013. aḳam iččfaḳ hū w hū, amelle: «ana nmūzaḥ ʕemme w hūh minpsaṭ mn-anna mazḥa».
014. amelli: «ext ma čbōʕ, ʕubrōn ʕal-ō ġorfṯa!» iʕber xūl sawa».
015. amelle: «hōš bax čunṭur luḳḳi marčeš m-čixdīra». xaddirille.
016. amelle: «bax čušw šaġəllṯa hōš ʕimmaynaḥ ḥatta čišmaʕ šaġəlṯa b-zamūnax la šimʕīčna».
017. amelle: «mah hīh?»
018. amelle: «bax čīz ttawwaḥlaḥ ʕa psōna uzʕur».
019. amelle: «mā bax čušw bē?»
020. amelle: «zē ayṯnī w čuʕlax mn-anna mēt!»
021. aḳam zāl, ōyṯ eḥḏa wa naččīža b-ōṯe yōma b-anna mustašfa, naččīža w ayṯīya psōna.
022. ṭaʕnūl lanna psōna w ayṯunne.
023. hō, ayṯūl lanna psōna, aḳam aḏəmxunne ḳūrl_anna muṭrōna.
024. hū iḳʕay hanna psōna w_aptay b-bexya «wāʕ wīʕ, wāʕ, wīʕ» luḳḳil_arčeš hanna muṭrōna.
025. aḳam mamelle hanna nūyba tīḥ, amelle: «ibrex ma ṯōx!»
026. amelle: «wrax ma ibrex? mā ṯōlay?»
027. amelle: «čayṯay psōna».
028. amelle: «wrōx māh hanna ḥačya?»
029. amelle: «ábatan, ḥelle ʕa ḳūrax!»
030. ʕaynay hanna muṭrōna, ʕaynay psōna ʕambōx «wāʕ wīʕ, wāʕ wīʕ».
031. amelle: «yḥurpēn bayṯi ab maḥmūt bēs aṣḥō čaḥəč l-barnaš, yḥurpēn bayṯi muṭrōn zaḥli, amərnaḥle la yġammeḳ, aḳam zalle ġammeḳ».
032. w ḥislaṯ ḥučīṯa, hōxa aptay yḏ̣uḥčun xūl sawa eʕli.
