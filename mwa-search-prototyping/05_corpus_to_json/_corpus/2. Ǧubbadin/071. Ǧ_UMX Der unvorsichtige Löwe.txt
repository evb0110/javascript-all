001. wōyṯ p-ḳadīmi zamūn, yafas salīm, sabʕa isčen b-ġōpṯa.
002. išmeʕ maʕl_ebərl_ōdam innu čūyṯ aḳwa menne w lā ašṭar menne.
003. ōmar: «waḷḷa la nnuṭrenne hanna ebərl_ōdam ʕa tarba niḥī ana aḳwa willa hū.
004. bin nġarrbēn ḳūṯay w nṣōraʕ ana w hū niḥəm mannu zōx».
005. iḳʕay waḷḷa ʕal-anna tarba ʕemmi slōḳi šimša.
006. uxxu ma mūreḳ aḥḥa, marheṭ maḥwēle m-ḳomma.
007. hū iḳəʕ willa ōyṯ čepša ēli uxxu ḳarna mn-ān rrixōṯa, omar: hanna ebərl_ōdam.
008. arheṭ, aḥwne m-ḳomma, amelle: «hāč ebərl_ōdam?»
009. amelle: «lā, ana čepša, ebərl_ōdam aḳwa minnay w mennax baḥer!»
010. amelle: «zē!»
011. bōṯar ṯōra willa ōyṯ ḥṣōna, ʕamtarteb w rfiʕi lanna ṣatra tīḏi w ōṯ.
012. ōmar: «yāy, hanna awrab mn-ōṯi, hanna ebərl_ōdam b-zerre».
013. arheṭ nčḳēle: «hāč mā?»
014. amelle: «waḷḷa ana ḥṣōna!»
015. «wrōx, čyōḏaʕ mīt maʕl_ebərl_ōdam?»
016. amelle: «zē m-tarba! ebərl_ōdam taʕwīslay ana w hāč lab laḥḳannaḥ.
017. ana ṭūlči yōma mraḏḏīlay w mčaʕʕiblay w mšaġġillay w zaxīlay».
018. waḷḷa čʕažžab hanna, wrōx ebərl_ōdam exət ōb?
019. bōṯar ḏeməʕṯa willa ōyṯ ġamla, ʕamhaḏreb xān w ōṯ m-buʕḏa.
020. «hāč mā?»
021. amelle: «ana ġamla!»
022. «w lā ḥmičəl ebərl_ōdam?»
023. amelle: «waḷḷa uxxu yōma ʕamṭaʕʕinlay xifō ʕa ḥaṣṣay w ʕamṭaʕʕinlay ballōn w hállačay w máwwaṯay w bin nisčawəf menne — ču ʕamḥaylay».
024. bōṯar ḏeməʕṯa willa marreḳ aḥḥa mn-ān ʕasʕisō, mn-ān ratyō — fallōḥa īzel yirəḏ.
025. ṭʕini massōse w ōz.
026. ōmar: yāy, hanna činya hanna mā, ču bi-ninčḳēli banawəb.
027. luḳḳil_imṭay ʕa sūṯi ōmar: awḳi niḥi nšaʕʕlenne hanna mā: «hāč mā?»
028. amelle: «ana ebərl_ōdam!»
029. amelle: «hahāāā, ṯḳillay baḥer ninṭīrlax ana».
030. amelle: «ʕaya? mā?»
031. amelle: «bin nṣōraʕ ana w hāč, niḥi mannu aḳwa».
032. amelle: «ē, ext ma čbōʕ».
033. amelle: «bēs ana...» ebərl_ōdam ʕamamēl sabʕa: «ana ču nayṯīḳ ḳūṯay, ṭaššīr ḳūṯay ġappaynaḥ».
034. amelle sabʕa: «zē, ayṯnū w ṯō!»
035. amelle: «balči nhazmič?»
036. amelle: «lā, čū nminəhzem».
037. amelle: «pala, bin nḳutrennax w nīz nayṯēn ḳūṯay m-ġappaynaḥ w nīṯ».
038. amelle: «ḳtōr!»
039. ēli ḥabəlṯa mn-ān rrixōṯa til_līf, ḥazme ḥazəmṯa mn-ān ḳawyōṯa w ḳatre ʕzawa, w ēle ḥoṭra aḥwnē w iṯḳen b-anna tbōba ʕa muḥḥe.
040. amelle: «ana ebərl_ōdam, ḏʕīčnay mannu ana?»
041. ōčem ḳaṭelle luḳḳa sáḳḳaṭe boḳəʕṯa.
042. bōṯar ma ḳaṭle, luḳḳil_isbeʕ ayṯay taffa faṣṣelle santūḳa w affēli ḏočči ṯarč ʕayn mn-anna santūḳa w ēli ġīra šiwlēli b-muġrōyṯa, p-ḳillōyṯa yaʕən, išmāy muġrōyṯa hān.
043. arnḥān ʕal-ō nūra, arnḥān ʕal-ō nūra l-ḥatta luḳḳa aptay mžaḳəžḳin.
044. amelle: «ʕaynū niḥi ma čḥōm mn-ān iṯṯer buġəš!»
045. ʕaynay sabʕa w ččapplēle b-ʕaynūye w aḳam iṭṭaḳ ʕaynūyi ṯarčōṯen, ḳaləʕlēle w fállače mn-anna ḳafṣa.
046. faṯəḥlēle hanna ṯarʕa w amelle: «yalla!», w inəhzem ḳommil_ebərl_ōdam.
047. zalle hanna sabʕa bi-yinəčḳam.
048. zalla l-ʕal-ān sabʕō, rfiḳō til_aybin b-ġōpṯa.
049. ameləl: «ḳeṣṣṯa xān xān xān», w ḥulle hā inəhzem w zalle.
050. ōyṯ žesər ḥawra ti bē mḥammad xōlid ʕīsa hēl, zalle isleḳ l-ēl ʕa rayše.
051. aḳam hān sabʕō bi-yḳuṭlun šawra ext bi-yišwun l-ḥatta ysulḳun leʕli l-elʕel.
052. ameləl hanna sabʕa, til_iḳleʕ ʕaynūya: «ana nḳōʕ nḏōmex awwal aḥḥa w ḏōmex aḥḥa ḥrēna ʕa ḥaṣṣay w nmačimmin nimʕámmarin l-ḥatta luḳḳi ēxer aḥḥa mūṭ leʕle l-elʕel, mayṯēli naxlille xullaḥ sawa».
053. amrūli: «ē!», hān sabʕō.
054. waḷḷa iḳʕay awwal_aḥḥa erraʕ, hanna ʕaynū ḳliʕōṯa, mūr ḳaṭəlṯa w aptay irxep xūl sawa ʕa ḥaṣṣi.
055. yalla yalla yalla, aḥḥa ʕa ḥaṣṣil_aḥḥa, aḥḥa ʕa ḥaṣṣil_aḥḥa, ēxer aḥḥa bi-yiməṭ leʕle, aḳam amelle mn-elʕel ebərl_ōdam: «hāt il-muġrāye!»
056. luḳḳil_amelle: «hāt il-muġrāye!», inčaʕ mn-erraʕ minnāy, inəhzem mn-erraʕ minnāy.
057. ihhar xūl sawa w_aptay b-anna rahṭa p-ḥaṣṣi baʕḏ̣īn.
058. amrūle: «awḳē niḥəm!», l-anna sabʕa til_iḳleʕ ʕaynūye: «mah hēx nhazmič?»
059. ameləl: «zlōn m-tarba, illi mā ḏāʔ il-muġrāye, mā b-yaʕrif šū l-ḥkāye».
