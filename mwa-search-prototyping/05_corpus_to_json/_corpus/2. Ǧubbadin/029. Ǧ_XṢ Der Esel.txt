001. hōxa bə-blataynaḥ yaʕni fallōḥa awwalča wa čūyṯ ġappi, la traktūr, la mačīna, mēt yirəḏ eʕle w čūyṯ mēt, wa mayṯin ḥmarō.
002. hān ḥmarō ext mayṯīl? mayṯīl zlīl másalan... ōyṯ nawʕa mə-ḥmaryōṯa, mšappēlen ḥmūra, mšappēlen ḥmūra, hanna ḥmūra xīt xṣūṣay l-čišbōyṯa.
003. bōṭna ḥmūrča wə-mnaččža, mayṯya ḥmūra uzʕur, mšammille čurra aw ʕīla.
004. ḳōm aseble hanna fallōḥa w mabət mrappēle w maṭʕemle ḥašīša w maṭʕemle xuppō l-ḥatta luḳḳi ṯōḳen rōyeb.
005. luḳḳa rōyeb w yaḏaʕle iṯḳen mičḥammal ṭʕōna w mičḥammal šoġla, mṭappaʕle, ōyṯ mšammille ʕamalōyṯi ṭappūʕa, mawlefle yaʕni ext yḥammel eʕli w exət yužbuḏ w exət yirəḏ.
006. asebi lanna ḥmūra w mayṯēle ʕa bayṯe. awwal šaġəlṯa bēle yišwenna, mayṯēle ʕalfa.
007. hanna ʕalfa ṯebna w sʕarō w m-hān šaġlōṯa, xuppō naččībin maḏrexəl w mnaʕʕeməl w marnaḥlēle ʕalfa, ṭūlči šičwōyṯa maṭʕemle minnāy.
008. yōmi bēle yuffuḳ ʕa rḏōṯa, asebi lanna ḥmūra, ḳōm mxassēle ġolla.
009. hanna ġolla mišwille m-ḳašša w m-žunfayeṣ w šarṭuṭō.
010. hanna ḥazeḳi lanna ġolla maxramča yirxab eʕle hūh, w yarnḥenni zwaḏō eʕle w l-ġarḏ̣ōye w l-mū.
011. w mušw xorža, hanna xorža mišwille m-xīt m-žunfayeṣ, ṯōḳen ṯarč ʕayn, eḥḏa mn-ūxa eḥḏa mn-ūxa w mičlaḳḳaḥ p-ḥaṣṣi lanna ġulla mn-elʕel.
012. hān yōmi bēle yzelle ʕa rḏōṯa, yōmi bi-yīz ʕa rḏōṯa asebi maṭər mū w zwōḏe b-anna xorža w mḥammēl lanna senta xīt, ḳatarle ʕa ġappōn lanna xorža ʕa ġappōn lanna ġolla w rōxeb hū p-ḥaṣṣāy w zelle ʕa barrīya.
013. lab əḥmūra iḳway w rāb rōḏ əl-ḥōle eʕle, čū iḳway ōseb iṯṯer ḥmūr, hān iṯṯer ḥmūr ḳatarəl p-ḥaḳla w ḳōʕ rōḏ ʕlāy.
014. bēs yḥassel fōčeč w ḏ̣abebi wʕayōṯe xūl w mḥammēl lān til_aspān b-awwalča w mʕawwetəl.
015. mūṭ l-ōxa lə-blōta, mašḳēl lanna ḥmūra, w-aseble ʕa ʕbōčṯa zareble.
016. ḳō bēle atar yišwēle xōla, ḳōm mʕammarle maʕəlfa.
017. hanna maʕəlfa mʕammarille m-xifō w-ṭīna, yīb irčifōʕa m-ʕal_arʕa felči metra.
018. ḳōm mayṯ ʕirpōla w hazezi lanna ṯebna w marnaḥlēle hanna ṯebna ḳomme w xaleṭle ʕemmi ṯōr sʕarō w maṭʕemli.
019. ṭūlči lēlya hanna ḥmūra atar uxxu ma bēle, yislaḳ ʕa bōle yūxul bēle yšahneḳ w yraffas əb-riġrōyi yraččašēn mūri innu bēle yūxul, l-ṯēn yōma xān ṭūlči mawsma.
020. ṯōḳen uḳči ḥṣōḏa atar, uḳči ḥṣōḏa bēle yūsub ʕemme ʕettṯa xīt lə-ḥṣōḏa ġayr ti rḏōṯa.
021. xīt mḥayyeṭle tarasōyṯa, hō tarasōyṯa lə-nḳōl mū lə-nḳōl šaġlōṯa w-asebi ġolla atar w ōseb ʕemme zawəġ sapčōṯa.
022. hān sapčōṯa ma mušw bunnen bēs yiməṭ l-barrīya ṭabʕan? ḥammalān ʕa ḥmūra w zalle ʕa barrīya, ḳō ḥōṣeḏ.
023. hanna ḥṣōḏa ḥaṣḏe, ḳōm ḥazemle b-ān sapčōṯa w mušw ṭaʕna.
024. hanna ṭaʕna ṯōḳen ṯarč fart, eḥḏa mn-ūxa eḥḏa mn-ūxa, ḳatarle ʕemmi baʕḏ̣īn w ḳalebəl ʕa ḥaṣṣi ḥmūra, ṭaʕenəl ḥmūra w ṯēle ʕal_ētra bōn.
025. bōṯar min ḥassel ḥṣōḏa, bēle yinčab hanna zarʕa, bēle yaḏərxenne.
026. xēt ḳōʕ mfaṣṣelle, ēle tarasōyṯa l-ō šaġəlṯa ti ḏerxa w ēle ḏeffa.
027. ḳatari lanna ḥmūra... hanna ḏeffa minəḳtar roḥi lanna ḥmūra w marnaḥle iṯṯer ṯlōṯa xīf w ḳatərlēle fṣōra ʕa būze w ʕa muxxe mišwēle seččṯa m-misti ṭarəḥṯa w ḳōʕ hanna ḥmūra maḏrexi lān ḥiṭṭō w lān sʕarō w lān xušnū w lān ti ḥaṣḏān hanna fallōḥa xūl.
028. hān mičmawwan minnāy w mičmawwan minnāy fallōḥa, ġallṯa asebla fallōḥa w ḥmūra asebi ṯebna w xōle.
029. ē, hān šaġlōṯa ti yaʕni ḥmūra miščġellen bə-blataynaḥ.
030. ōyṯ uḳčō másalan hanna ġolla, lab əḥyūṭe čū rasmay, ōyṯ ḏuččōṯa másalan luḳḳa minəḥzaḳ ʕa ġawwi ḥmūra minəġraḥ minnayhen.
031. hōxa luḳḳa bēle yinəġraḥ hanna ḥmūra, ṯēle fallōḥa bēle yṭayyabenne.
032. hōxa čūyt, lā ḥčimū w la ōyṯ barnaš.
033. ḳōm mayṯ mešḥa xarreḥ w ḳuṭrōna, xaleṭəl ʕemmi baʕḏ̣īn w ḳōʕ ḏahənlēle hanna ġerḥa til_ōb ʕa ḥaṣṣe aw til_ōb ʕa ġawwi aw til_ōb ma ešme, w marnaḥle p-šimša.
034. iṯṯer ṯlōṯa yūm mawḳefi lanna ḥmūra p-šimša maxramča šimša čimḥēn ġelti lanna ḥmūra, mayṭeb.
035. ōyṯ uḳčō, nūfaḥ ġawwe, hanna ḥmūra.
036. mūmar čūle ġayr šaġəlṯa eḥḏa: nišwēle ṯōr mū w melḥa, balči mallxa muʕtṯe, nūfḳa ʕa xlō. mašḳēle mū w melḥa.
037. ōyṯ šaġlōṯa ġayr xān, ču nyōḏaʕ miʕlāy mēt. w bēs, nčahyaṯ ḥučīṯa.
