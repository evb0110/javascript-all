001. wōyṯ malča, ēle ṯlōṯa psūn.
002. aḳam yōma m-yumūya ameləl: «yā bnūy, lōzim xuləx sawa bin nxaṭṭabenəx w naččḥenəx uḳḏum ma nūmuṯ».
003. aḳam amrūle: «ē!»
004. aḳam amēl... ayṯēl uxxul_aḥḥa ḳawṣi nuššōb w ameləl: «bax čḳáwwasun ʕa xulle... ʕal-ō blōta, xulli ḏōrči čbōʕin menna bisinīṯa, uxxul_aḥḥa yḳawwes eʕla».
005. aḳam ōyṯ iṯṯer rōḥmin, iṯṯer mə-bnūye raḥmīl uxxul_eḥḏa berči wzīra w aptay uxxul_aḥḥa ayṯni ḳawṣi nuššōb tīḏe w ḳawwes ʕa bayṯun.
006. ē, hanna zʕōra ču yōḏeʕ barnaš.
007. aḳam arnḥi lanna sahma b-anna ḳawṣa w ōmar: «yā man satart lā tiftaḥ!» w ḳawwes.
008. aḳam zāl maxramča yaḥmūl lān ma ešme, lān sahmūya hōn ōṯin.
009. aḳam zalle awwal_aḥḥa ḥmunne b-bayṯi wzīra.
010. aḳam rappa, xaṭbi berči wzīra w aṯa tawri wasṭanūya.
011. xēt ʕaynūle ōb b-ḏōrči wzīra, aḳam xaṭbi berči wzīra.
012. zāl l-ʕa sahma ti zʕōra, ʕaynūla ičʕem b-burṭaʕnṯa.
013. ē, hanna ext bi-yušw b-burṭaʕnṯa?»
014. haṯīn asab uxxul_aḥḥa bisinīṯa w hanna aṯa burṭaʕnṯa.
015. amelle ōbu: «ext bax čušw?»
016. amelle: «bin nlaḳḳḥenna ʕa xlō!»
017. amelle: «ana hōḏen bin nrappenna».
018. ayṯna leʕle ʕa ḳaṣra w_aptay mrappēla w maṭʕemla — lō burṭaʕnṯa.
019. aḳam ōbo infeḳ xolḳe w marōye infeḳ xulḳāy menne — aḳam ḳallaʕunne.
020. aḳam zalle, aptay miščġel bə-blōta.
021. miščġel w ṯēle ʕal-anna bayṯa.
022. ʕa ṯlōṯa arpʕa yūm aptay yṯēle ʕal-anna bayṯa mʕaynēle naḏ̣ḏ̣ef w mʕaynē wʕayōṯe naḏ̣ḏ̣īfan w mʕaynē bayṯa imtet w čūyṯ aḥsa m-xān.
023. hū mā b-ʕaḳle? b-ʕaḳle žarōye innu ʕamsawwlūle bayṯa.
024. uxxu ma ḥamē žōrče mamella: «ysallamēn ḏwōṯiš!»
025. mamrōle: «ʕa mū?»
026. aḳam yōma m-yumūya ōmar: «mazōl žōrčaḥ ču ʕammiščaġlōl lanna šoġla, illa ma ōyṯ barnaš. bin niḥəm mannu ti ʕamʕōbar ʕal-anna bayṯa».
027. aḳam iḳʕay čuḥči ṭawəlṯa, willa lō-ḥmay ġayr nifḳaṯ bisinīṯa mn-ū burṭaʕnṯa.
028. ḳōmaṯ aptaṯ miščaġla b-anna bayṯa w baššlaṯ w šiġačči lān wʕayōṯa.
029. aḳam, tuġray aṯaṯ čiʕbar ʕal-anna ġelta tīh, aḳam čaʕme w laḳḳḥe b-nūra.
030. ḳōmaṯ, ḳīmaṯ šaḳəfṯa menne w_affačče.
031. amrōli: «lib čṭaššarenne xulle sawa, wōb aġniččax!»
032. amella: «lā, ču bīlay ana, bīlay hāš ču bīlay mūla».
033. ē, yōma m-yumūya aḳam amrōle: «bax čīz čaʕzmēn... l-ōbux w čaʕzmēn ḥunūx yṯūl liʕlaynaḥ».
034. aḳam zalle aʕzmil_ōbo w_aʕzmi ḥunūyi w_aṯun liʕlāy.
035. ḳōmaṯ eččṯi baššlāl čuppōṯa w baššlaṯ xōla ṭāb baḥer b-misti... ʕal-ō ṭawəlṯa w aṯun xūl sawa haṯīn.
036. iʕber, iḳʕay ʕal-ān čursō.
037. ē, eččil_ebre xḥōla baḥer, aḳam hū arnḥi ʕayne eʕlah — ōbo!
038. hōṯa aptaṯ ōxla čuppōṯa w mlaḳḳḥa ʕa satrah, nūḥčan žawharōṯa ʕal_arʕa.
039. aḳam hanna malča, ōbo, yaʕni ḏōḏa, ḥimyōna, aptay ṭōʕen mn-ān žawharōṯa w ṭōmar w mušw b-ʕuppōyi.
040. aḳam yōma — ḥassel w zāl — šattar xebra ʕala sabīl l-ʕa ebre innu... bēle yušw ḥáyyalla šaġəlṯa maxramča yusəplēle eččṯe — l-ebre, eččil_ebre.
041. aḳam aṯa, šattar roḥle xebra amelle: «bin nlaḳḳaḥ eʕlax muʕžayzṯa. lab ḥallīčna, lib aʕfiṯ meʕlax w lab lōsa čḥalella bin nḳuṭəʕlēx ḳḏōlax».
042. aḳam aṯa l-ʕal_eččṯe hanna mahmum.
043. amrōli: «mah hēx?»
044. amella: «ḳaḏ̣īṯa xōn ʕa xōn».
045. amrōli: «šaġəlṯa baṣiṭōy! bēs ʕṣofra čzellax leʕle w čiḥəm ma bēle, mafrežla alō».
046. aḳam zalle, ayṯēle ṯlōṯa ʕitəl ḥiṭṭō w ṯlōṯa ʕitəl sʕarō w ṯlōṯa ʕitəl ṭlupḥō w xallaṭān xūl sawa ʕemmi baʕḏ̣īn baʕḏ̣a.
047. amelle: «mn-ūš lə-ʕṣofra bax člaḳḳṭēn uxxu ṣenfa l-ḥōle, ṭlupḥō l-ḥalāy w ḥiṭṭō l-ḥalāy w sʕarō l-ḥalāy!»
048. ḳōmaṯ eččṯi — liʔannu eččṯi — liʔannu eččṯi žinnūy, yōḏʕa b-ān šaġlōṯa — wallašačči namusō ʕlāy. 
049. aḳam ʕṣofra, ʕaynūl eṯlaṯ ʕarəm, uxxu mīt, uxxu ṣenfa ōb l-ḥōle.
050. faṯḥūl lanna ṯarʕa, ʕaynū zaləmṯa iḳəʕ ulġul — maʕl_ebre — w_uxxu ṣenfa ōb l-ḥōle.
051. ē, lōsa manžḥa ḥīlčil_ōbo.
052. aḳam bēle xēt ylaḳḳaḥ eʕle muʕžayzṯa.
053. amelle: «bex čayṯīlay zaləmṯa, psōna yaʕni, naččež ḥāč, ʕomre yōma w ṭūle fešča w tappūsa ti ṭaʕelle ḳinṭōra».
054. zalle xēt l-ʕal_eččṯe hanna zaləmṯa mahmun w amella: «ḳaḏ̣īṯa xōn ʕa xōn».
055. amrōli: «ḳayyam ēle muʕžayzyōṯa?»
056. amella: «ḳayyam ēle eḥḏa».
057. amrōli: «aṣbaḥ lačō affnī ymallax meʕla uḳḏum ma... lō ḥuzzayərṯa hōḏen!»
058. amelle: «ḥayəx čappīlay yaʕni hō muhemmṯa ti ṯēleṯ uḳḏum ti ṯēni?»
059. amelle: «spō, čūʕle mēt».
060. amelle: «mā čbōʕ?»
061. amelle: «bax čayṯīlay ṭanžarča nūxul ana w žayšay xulle mn-ū ṭanžarča w hō ṭanžarča čōčem malya, la čifəčḏ̣ay m-xōla».
062. ḳōmaṯ, zalle šattračči l-ʕal_emmah, amrōli: «zē l-ʕal_immay, mallō innu: ablōy l-birčiš ṭanžarča!»
063. aḳam zalle, ayṯni lō ṭanžarča w_aṯa w baššlalli eččṯe b-ō ṭanžarča.
064. aptay mahmil_ēle... mahmil_ēle... axal hīn w mahmil_ēle žayša w ʕaynū lō ṭanžarča ḳayyōma malya.
065. amelle: «ʕṣofra bax čayṯīlay hanna zaləmṯa ti ṭūle fešča w ʕomra yōma w ṭōʕen tappūsa ḳinṭōra wazne!»
066. ḳōmaṯ šattračče l-ʕa ḥōṯah.
067. ḥōṯah wa ʕamnaččža, zalli leʕla w ḳayyam ču naččīža.
068. amrōli: «ačēm ġappah l-ḥāt_uḳči mnaččža, čmayṯēl_ebra w čōṯ».
069. aḳam hān, yōmi naččžaṯ ḥōṯil_eččṯe, aḳam ayṯnil_ebrah w aṯa l-ʕal_eččṯe.
070. ebra ṯōḳen... ṯōḳna ḥōlči, eččṯi lanna.
071. amrōli: «ḳaḏ̣īṯa xōn ʕa xōn, hanna malča ṯōḳen ḏōḏay, w ḳaḏ̣īṯi xōn ʕa xōn, arnīḥi ʕayne iʕlay w bēle yḳuṭlēl_ebre. mā čōmar bēle hāč?»
072. amella: «ē, hōš nūz leʕle!»
073. ṭaʕən lanna tappūsa hanna psōna w zalle leʕle.
074. imṭay leʕle, amelle: «hanna ana, ti ṭūle fešča w ʕomre yōma w tappūse ḳinṭōra.
075. bin nutʕus ʕa ḳḏōlax w ʕa ḳḏōl wzirōx w xūl sawa».
076. aḥwni lanna ḳaṣra w_aptay bə-ntōfa b-anna tappūsa tīḏe.
077. hatti lanna ḳaṣra xulle ʕa malča w ʕa wzirō w ʕa xūl sawa w aḳam zalle l-ʕa beʕəl ḥōlče.
078. ayṯne, iḳʕay hū w ḥōlče b-anna ḳaṣra w iṯḳen hū malča w ḥislaṯ ḥučīṯa.
