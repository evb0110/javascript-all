001. wōyṯ zaləmṯa m-ġuppaʕōḏ, rāb, xičyōra, ʕomre ōṯ ṭišəʕ išən, w ēle ḥamša psūn.
002. fa luḳḳi ḏiʕn ḥōle iṯḳen ču ḥayle w iḏmex ʕa frōša bi-yūmuṯ, aḳam žámmaʕi busunūye ḥammešyōṯun, ḥamša psūn w šwān čuləḥčulle.
003. ameləl: «yā bnūy, bin nwaṣṣenəx wṣīṯa, bax čaḥəfḏ̣unna ʕala ṭūl».
004. amrūle: «ayṯō, niḥəm ma ōyṯ ġappax!»
005. ameləl: «ayṯūlay ḥamša ḥuṭr!»
006. ayṯēl ḥamša ḥuṭr... ayṯūle ḥamša ḥuṭr, aḳam šūl lān ḥutrō ʕemmi baʕḏ̣īn baʕḏ̣a w ḥazmān p ḥūṭa xūl sawa w_applēl rappa.
007. amelle: «sō hāč niḥi čbōr hān ḥuṭrō lab ḥayəx!»
008. čaʕmi lān ḥuṭrō w_aptay ḥōzeḳ, lasa ḥay yučbur w lā aḥḥa minnāy.
009. apple ḥrēna xēt amelle: «sō, čbōr hān ḥuṭrō!»
010. xīt ayṯān hanna w aʕleḳ ḥzōḳa, lasa ḥay yučbur mēt.
011. apple ṯēleṯ w rēbeʕ w xēmes, xūl iḥzaḳ b-ān ḥuṭrō, lasa ḥay yčubrun wala ḥoṭra minnāy.
012. aḳam aspi lō ḥozəmṯa w fárraḳa, uxxu ḥoṭra l-ḥōle w_appēl uxxul_aḥḥa aḥḥa.
013. amēl: «spūn niḥi ččubrūn ḥuṭrō ḥaylinəx».
014. uxxul_aḥḥa_sab ḥoṭra aḥḥa bēs, min čaʕme ḳawō, čaʕme b-īḏe w ḥazḳe, ičber hanna ḥoṭra b-īḏe.
015. amēl: «wṣīṯay ya bnūy, uḳḏum ma nūmuṯ innu čaḏ̣illun ʕemmi baʕḏ̣inəx baʕḏ̣a xwō lān ḥuṭrō»
016. luḳḳi čībin sawa, ču čminčabrin, ču barnaš ḥay yčubrenəx bnawb w luḳḳi čmičfárraḳin, uxxul_aḥḥa zelle ʕa ḏoččṯa w čimxallfīl baʕḏ̣inəx w ču barnaš šamaʕi barnaš, ṯōḳen xūt ti ṯēle ʕlayəx čabarləx aḥḥa_ḥḥa w mičġállabin ʕlayəx xulla ommṯa.
017. li-ḏālik affunəx ʕemmi baʕḏ̣inəx baʕḏ̣a ʕala ṭūl w_aṣḥōn čičfárraḳun, maṣebləx xwō lān ḥuṭrō čabriləx w luḳ čībin sawa čmaḏ̣illin čḳawyin w čimsayṭrin ʕa xulle ti čbaʕille». bēs xān.
