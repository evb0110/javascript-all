001. awwalča, yōmi rámaḏ̣an wa zlīl marōyi blōta, ṯīl ḳōʕin w maʕllin sōlḳin ʕa šenna.
002. busunūya w zalmūṯa sōlḳin ḥamīl ṣahra.
003. lab bayyan ṣahra ib iṯḳen rámaḏ̣an.
004. ṯīl busunūya w zalmūṯa, ṯīl mšaʕʕlīl lō nūra w ḳōymin mʕámmarin zaləmṯa p-xifōya.
005. hanna zaləmṯa mʕammarille mšammille rámaḏ̣an.
006. ḳōymin ṯīl ʕa blōta.
007. ixerči mēt, bēs yiṯḳan ʕisər w šobʕa b-rámaḏ̣an...
008. ṯēle atar mṭabbalōna, hanna ti ʕamṭabbel. ḳōm bə-ṣḥūra, mabət bə-ḥbōṭa b-anna ṭabla.
009. ṯēle l-ʕa ḏōrčax, ṭōḳeḳ eʕlah, ḥōbeṭ b-anna ṭabla.
010. «ḳumūn ṣaḥḥarōn! ḳumūn ya ti ḏmīxin ḳumūn! waḥḥatōn alōya!»
011. ḳōm mraččešəl.
012. ṯyōla lēlt əl-ḳadr.
013. lēlt əl-ḳadr xulla blōta bi-čzella ʕa žēmʕa, ḳōʕya b-žēmʕa mwaḥḥatōl_alōya.
014. mwaḥḥatōl_alōya w maptin mḏárraʕin bə-ḏwōṯun lēlt əl-ḳadr ʕa mūn bi-čuḥḥuč w mwázzaʕin b-anna lēlt əl-ḳadr, mwázzaʕin suččaryōṯa ōyṯ xīt naḳlōṯa.
015. mfarrḳin suččaryōṯa maxramča lanna lēlya.
016. w hanna lēlya ti nūḥeč eʕle mūmrin aḥsa m-xūl.
017. masəhrīl ṭūlči lēlya, ču ḏōmxin, ṭūlči lēlya ḳaʕin.
018. hōn mal_īṯ yaʕni, čū bēs ġappaynaḥ b-ġuppaʕōḏ, p-xulla tunya.
019. ḳōymin atar yōmi ʕēḏa, yōmi ʕēḏa zlōla xulla blōta bi-yṣallun, b-busunū, b-zalmūṯa, p-xūl.
020. awwalča wa zlallen xīt ḥarīma.
021. ḥarīma ēlen žēmʕa l-ḥalayhen, mḥawwalillen lə-sḳōlča, xēt wa zlallen w ʕamṣallyan b-ʕēḏa.
022. ḳōm hanna imūma maləḳ ʕlāy xeṭəpṯa, xeṭəpṯi ʕēḏa.
023. bēs ynufḳun atar, zlīl xulla hōḏ_ommṯa ʕa žappōnča.
024. hanna ḥarīma lib zbāl suččaryōṯa w čuppō w sukalōta w xulla mīt.
025. ōxlin hān zalmūṯa w ṯīl l-ōxa w ḳōrin fētḥa.
026. mižčamʕin xūl sawa uḳḏum ma yimṭun l-žappōnča ḳōrin fētḥa, uḳḏum ma yʕubrūl žappōnča ḳōrin fētḥa.
027. uḳči ṯīl, ṯīl ʕa blōta mḏ̣áyyafin suččaryōṯa.
028. ḥarīma zlallen, zlallen xullen bēs yīṯun zalmūṯa ḥarīma xēt wa zlallen awwalča.
029. zlallen ḥarīma ḳōʕyan hēl xīt, mḏ̣ayyafāl baʕḏ̣innen xēt čuppō w suččaryōṯa w xulla mīt.
030. mappīl baʕḏ̣īn yaʕni čuppōṯa xulla mīt, uḳči ṯīl mn-ēl atar.
