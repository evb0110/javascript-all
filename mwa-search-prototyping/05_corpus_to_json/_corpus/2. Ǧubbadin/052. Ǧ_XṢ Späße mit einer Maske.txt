001. uḳči wa nizʕūrin ayṯiṯ əffō blastīk, ču maʕrūfin ti mā hān ffō.
002. ḳināʕ xān mxassille w mzawwaʕīl ommṯa bē.
003. yōm aḥḥa nallex ana w_iṯṯer ṯlōṯa xān b-lēlya, mṭinnaḥ l-ḏoččṯa ōyṯ zaləmṯa ēle bhīmča, ʕapper yišwēla... yišwēla xōla.
004. amərnaḥəl: «hōš hanna bin niʕbar p-ḥaṣṣe nzawwaʕenne».
005. xassičči lān ffō ana w ʕibriṯ eʕle b-lēlya.
006. affičči hū w ḳarreb ʕa maʕəlfa, ḏočči ʕammišwēl baġla w ṭʕīn ʕirpōla b-īḏa w šrōġa b-īḏa.
007. ġappaynaḥ awwalča wa čūyṯ káhraba w la ōyṯ nohra w la ōyṯ mēt.
008. affičče ʕamčabebi lanna ʕirpōl ṯebna ʕa maʕəlfa nabzičče, aḳam ḥimnay.
009. luḳḳi ḥimnay mḥičči šrōġa b-īḏe, ṭaffičče.
010. ē, hōxa azaʕ hū.
011. nifḳiṯ ana w nhazmiṯ, ōmriṯ hanna bižūz hōš mūyeṯ ulġul m-zawəʕṯe yaʕni ʕal-ō šawfi ḥimna.
012. aṣparnaḥ ōṯ eʕsar tḳīḳ, ʕaynaḥle naffeḳ mn-ulġul, isleḳ ʕa bayṯi, ayṯay kahrabōnča w_ayṯay ḥoṭra w_aṯa p-ḥaṣṣaynaḥ.
013. ntarinnaḥ xān ṭūlči lēlya anaḥ nmarəhṭin anaḥ w hū, lasa yaḏaʕlaḥ.
014. ḳōmiṯ ṯēn yōma xēt xassičči lān ffō w niḥčiṯ ʕa šḳōḳa.
015. īlay maḳōba nīzel ʕa xarmū, bīlay nunčuš xarmū bē.
016. ōyṯ zaləmṯa ešme nižəm xān, ʕayyeš erraʕ b-anna kahəf bə-šḳōḳa, w ʕaḳlōṯe ṯōra, ču šōṭran.
017. affičče iḳəʕ w ʕamḥayyeṭ p-tarrasōyṯa lə-ḥmūra, imṭiṯ l-ġappi lō hatəfṯa xān p-ṭarfi busčōna w_arnḥičči muḥḥay ʕa sū hatəfṯa w žarille b-anna maḳōba ʕa xēfa.
018. aḳam ḥimnay abəl xalil, intar xān w ḥimnay.
019. awwal xaṭərṯa lasa maḥəč, ṯēni xaṭərṯa xīt žarille b-anna maḳōba.
020. xīt ʕōwet aḳam abəl xalil, iṭʕan flōḳča mn-ān rappōṯa w ažles w aḳam amillay: «uxruž ínnaka ražīm, ffōḳ yaʕni hāč blīsa!», w aṯa bēle yimḥinnay.
021. ḳōmiṯ ana, rafʕičči lanna ḳināʕ maʕ ffōy tuġray w_amrilli: «aṣḥō čaḥəč, hanna ana!»
022. amrille: «la čaḥəč! hō šaġəlṯa bin naffenne baynṯay w baynṯax, bin nuḥḥuč l-ʕa ʕali ḳalīya ʕa ġanna».
023. ōb b-ġanna erraʕ iḳəʕ ʕamnūčeš b-ō ġanna tīḏe.
024. zlillay ana ḳāl ʕa ḳāl w silḳiṯ xān roḥi rammūna w iḳʕiṯ b-anna rammūna w aptiṯ nimhazhez bē b-anna rammūna w mxašxeš.
025. ʕali ḳalīya, ešme ʕali ḳalīya, mūr ġanna.
026. uxxu ṯōra ráffaʕi muḥḥe xān w mʕayn — čūyṯ barnaš.
027. nimʕōwet ana, nhazezi lanna rammūna.
028. mʕaynēl lanna rammūna ʕamlōyaḥ w ču ḥammay mēt be.
029. ḳōmiṯ žállasiṯ ana — ḥimnay.
030. luḳḳi ḥimnay awḳfiṯ — aḳam awḳef hūh.
031. ṭīḥiṯ leʕle, aḳam inəhzem w zalle ḳummay.
032. aptinnaḥ b-anna rahṭa ana w hū, l-ḥatta ixerči xarmū.
033. ʕaynīl ʕali ḳalīya isḳaṭ b-arʕa čiṯər mah hačʕeb w_aptay zōʕeḳ ḳalō. imṭiṯ leʕle ana.
034. imṭiṯ leʕle, m-čiṯər ma čaʕban isḳaṭ b-arʕa xān w ḳōmiṯ aptiṯ nimḥačēle ana, yaʕni azaʕ, b-ʕaḳle ōyṯ žōn ya šaġəlṯa mēt lḥiḳōle.
035. ḳʕinnaḥ aptinnaḥ p-ḳaṭṭōra ana w hū, ōmar: «ana ṭūlči ʕumray ču nrahheṭ, šwīči lanna faṣla bay w affīčnay narheṭ mə-blōta l-ōxa ʕa žrīrči šaġəlṯa čūla ṭaʕəmṯa?»
036. muhīm, ṯēni yōma xassičče w niḥčiṯ xēt ʕa barrīya.
037. hanna ti ʕibrinnaḥ leʕle awwal yōma — abu marwōn — , hanna ti ʕibrinnaḥ leʕle w ʕammišwē bhīmča xōla, irxeb ʕal-ō bhīmča w ōṯ hū w ʕayōle m-xarmū.
038. ana nxassīl w nwaḳḳef barrōyi tarba.
039. aḳam ntōraṯ eččṯe amrōle: «hanna hūh ti wa ōṯ leʕlax b-lēlya, ʕaynay xān?»
040. ōmar: «hanna hū!»
041. abərmi lanna baġla w_aṯa p-ḥaṣṣay.
042. nhazmiṯ w zlillay ḳomme, l-muhīm xīt šwinnaḥ ʕolḳṯa ana w hūh w háttatay b-ymāll_ōbuy.
043. ē, hōxa ḥislaṯ xīt saləfṯa.
