001. xaṭǝrṯa eḥḏa wa īlay ḥōna wa nmiščġel ana w hūh f-forna, wa nmiščaġlin ana w hūh f-forna.
002. aḳam hū ʕammallex b-arḏ̣ōyi forna, ʕibraṯ mah hešma... mḥaṭṭa b-reġle.
003. ʕibraṯ mḥaṭṭa b-reġle w zlinnaḥ, asǝpnaḥle l-ʕa ḥčīma, ōmar ḥčīma: «maṭṭīya l-elʕel l-sōḳi».
004. zlinnaḥ asǝpnaḥle ʕanmaffḳille warḳōṯa fuḳr hōla bi-yišwūle... bi-yišwūle ʕamalōyṯa b-reġle, bi-yišwūle ʕamalōyṯa b-mustašfa b-reġle.
005. anaḥ nnaffīḳin ḥimnaḥ zalǝmṯa ʕurrōbay, ōmar: «mah hēle hanna šappa?»
006. amǝrnaḥle: «waḷḷa ḳeṣṣṯa xōn ʕa xōn, ʕibraṯ mḥaṭṭa b-reġle w ʕanmaffḳille warḳōṯa, beḥ nišwēle ʕamalōyṯa m-muštašfa».
007. ōmar: «čōz čmišwēli ḏemʕi līṯa w ḏemʕi čamra, ttaḳeḳǝl w čmišwlēli mn-erraʕ m-reġle, čḥazzemǝl p-šōšča w čmišwlēli».
008. ḳamminaḥ šiwnaḥla, lō līṯa, šiwnaḥi lanna čamra, ḥazzimnaḥlūle reġle.
009. uḳči ḥazzimnaḥlūle reġle awwal yōma, ṯēn yōma, ti ṯēleṯ amillay: «ču ʕammawčʕōlay riġlay ya hūnay».
010. amrilli: «ḳēm niḥi, nfuččlēx».
011. faččičlēli, naffīḳa mḥaṭṭa w ṣattīya, w ayṭeb w ḥamdillō čuppe mīt.
012. xaṭǝrṯa eḥḏa xīt ōyṯ zalǝmṯa mǝ-blōtaḥ, xūl yaḏʕille, xulla blōta yaḏʕōle, yaḏʕōle xulla blōta, asʕad ġōnme ešme.
013. bēs wēl eḥḏa b-ōṯa naḥḥīṯa bi-yaxwenna, wa ču ḥōmya.
014. aḳam aspi, hanna zalǝmṯa čiṯǝr ma čražžay yaxwlēle eččṯe wa ču ḥōmya.
015. «ḥaylay ču ḥaylay», amelle: «bax čīz lab čōmar ē willa lā!»
016. aḳam zalle. zalle l-ēl, ayṯni lanna xayya w_axwna.
017. axwna awwal xayya p-ṣōḏʕa hanna w p-ṣōḏʕa hanna.
018. wa_awlīfli ōbo, imīrli, imīrli ōbo: «uḳḏum ma čimǝṭ l-ʕal_eḏma ččōma aṣḥō!
019. tēr bōlax min čmūṭ l-ʕal_eḏma ččōma, ib ʕawwričǝn šaġǝlṯa, ib ḥarpičǝn šaġǝlṯa».
020. aḳam axwna, amelle: «xēt axwnū xayya ḥrēna!»
021. amelle: «lāāā, bēs l-ōxa, hanna til_awǝlfay ōbuy xān».
022. xaṭǝrṯa eḥḏa xīt wōyṯ aḥḥa... ē, w yaʕni w_ayṭbaṯ, allex ḥōla.
023. xaṭǝrṯa eḥḏa wōyṯ aḥḥa xīt wa saḳḳeṭ, riġlōye ṯarčōṯen wa čbīran.
024. amelle... aṯun leʕle ommṯa baḥer, amelǝl: «čū ḥaylay nīz leʕle».
025. amrūle: «bax čīz!»
026. amēl: «xaṭǝrṯa eḥḏa wa niḳṭeʕ ṭaʕn summaḳ, bi-yḥammalenne ʕimmay w lasa mḥammelle. čū bin nīz ʕemme».
027. ē, aḳam čiṯǝr ma čražžunne w amrūle «bax čīz» w «bax čīṯ», aḳam zalle.
028. amelǝl: «ʕa šarṭa lab zlillay leʕle bin nṭayyeble reġla w bin naffēle reġla».
029. aḳam šwēle ʕamalōyṯa, aḳam šiwlēle reġle, axwlēle w maʕčlēle.
030. ṭayyeble reġla, w reġla l-ḥadd ǝl-ʔān ʕammaʕrež mennah.
