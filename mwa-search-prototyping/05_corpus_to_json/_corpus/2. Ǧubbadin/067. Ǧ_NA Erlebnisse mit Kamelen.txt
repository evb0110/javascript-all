001. wōyṯ aḥḥa bə-blōta hōxa, ešme mḥammad ḥammud nižəm, bēs wa iḳway xwō hitler yaʕni b-zamanūye.
002. inəhzem ġamla bə-blōta hōxa wa hayyež ġamla w ižmeʕ eʕle ōṯ emʕa zaləm, lasa ḥay yaḥwunne hanna ġamla.
003. luḳḳil_imṭay amrūle: «ya abəl ʕali, ḥwō ġamla! ḥwō ġamla! l-ʕalēx ġamla!»
004. abəl ʕali hōxa atar tarsi reġle, mattil_īḏe w sčaləḥḳe b-ḏenpil ġamla.
005. ġamla hōxa aḳwa m-zaləmṯa, īxet bi-yušw?
006. abrem, abrem, abrem, abrem, ōṯ eʕsar barəm w hū tawwaḥle b-īḏe.
007. bōṯar mi táwwaḥe w_uḳḏum ma ytawwaḥenne ḥazḳe xān ḏeməʕṯa, aptay fōḳaʕ fiṣṣō erraʕ menne. 
008. táwwaḥe b-zaxma w ōṭeḥ mn-ū ḳorən šenna hōḏen ti bayyīna hōxa leʕlax hōš, šēn blōtaḥ.
009. isḳaṭ l-ōṯe ḳočra.
010. aptay mūmrin: «arəḥṭōn! arəḥṭōn! abəl ʕali miḥəl ġamla, ʕarrṭe w fīxne m-ḳorən šenna l-erraʕ».
011. w ana ḳabḏ̣iṯ w arweṭ marōyi blōta, zalmūṯa w ḥarīma w busunū xūl, w inḥeč l-erraʕ ʕa šḳōḳa, ʕa naṣpō.
012. ʕaynūl lanna ġamla ipṭeḥ b-anna boṭna ti nižəm w saḳḳeṭ b-arʕa.
013. uxxul_aḥḥa ti ʕemmi siččīna, ti ʕemme šaġəlṯa, aptay ḳōṭaʕ b-ān šaḳfōṯa mn-anna ġamla w mayṯ.
014. ṭaʕnūl ḥalāy w_aṯun.
015. hōxa ixčlaf ʕa ġelta, mannu bi-yuspēn ġelta, w mannu bi-yuspēn ġirmū.
016. aṯa aḥḥa náwaray, ōb hōxa w ḥōzeḳ ʕirpalō.
017. aptay uxxul_aḥḥa bēle yuspēn ġelta, ameləl nawarō: «ana nasebi lanna ġelta w nišwenne ṭabla w mtawtfō w šaġlōṯa l-maščuyōṯa yruḳḏun bē».
018. ē, laffi lanna ġelta w aspi nawarō.
019. wa nzīlin ana w ōbuy w ḥusi ʕalanne ʕa žarut.
020. mṭinnaḥ l-žarut, ʕanimšaʕʕlin mannu ēli ġamlō w mannu čūli ġamlō l-zappōna.
021. tillunnaḥ ʕal_aḥḥa ešme abu ʕīsa.
022. zlinnaḥ leʕle, ēli ḏōrča w ḥawša mn-ān rappō, w aybin ōṯ ʕasra ḥammeščaʕsar ġaməl.
023. ličin hān ġamlō xwō lān yumū b-ešbaṭ hayyīžin ʕamhaḏərbin ma... raġwṯa naffīḳa ʕa ṯimmāy.
024. m-žuməlṯa ḥminnaḥ ġamla, amelle: «hanna bēḥ, hanna ġamla nuspenne».
025. ʕanmičbōṣrin eʕle. anaḥ ʕanmičbōṣrin wōṭay ōbuy xān, činya mā, ōyṯ šaġəlṯa ʕamḥamēla, matti ṯemme hanna ġamla w laḳtil_ōbuy bə-ḏrōʕe hōxa w ṭaʕne b-arʕi lō ḏōrča w intar bē w aptay bə-fḳōʕa bē ʕal-ān xuṯlō w hōṯe ʕamzōʕeḳ: «amān daxīl! taxlinəx xallṣullay mn-anna ġamla!»
026. ē, anaḥ čū ʕamḥayḥ nušw mēt, ana w ḥusi ʕalanne, w hanna til_ōb abu ʕīsa.
027. waḷḷa b-ʕabərl_aḥḥa mə-xlō... ʕaynay xān l-ulġul ʕaynay ōyṯ črayčīṯa ʕamʕazzīl wasxa til_ān buʕrō ti ġamlō.
028. sčalḳil lanna črayčīta w aṯa l-ʕal-anna ġamla.
029. ṣayyeb w faḳḳe ʕa berčil eḏni lanna ġamla, fállače zaləmṯa.
030. luḳḳi fállače aptinnaḥ b-rawṭa l-ʕa... bēs hanna ġamla isḳaṭ.
031. luḳḳi miḥne iṣḳaṭ b-arʕa yaʕni, amelle: «lāh lāh lāh, ḳaṭličən ġamla».
032. amelle: «ahwan ma nḳuṭlēn ġamla aw nḳuṭlēn zaləmṯa?»
033. aptinnaḥ b-rawṭa l-ʕal_ōbuy, amərnaḥle: «eppax mēt? ēx mēt?»
034. ōmar: «čūb bāy mēt, bēs ḏrōʕay ʕammawčʕōlay. law la ṯōra, hōš šalṭi ḏrōʕay m-ḏoččṯa».
035. ē, žabəḏnaḥi ġamla atar w ayṯnaḥle w ṯinnaḥ l-ōxa.
036. luḳḳi mṭinnaḥ l-ōxa ōmar marḥūma ḥusi ʕalanne — hanna ameṯ yaʕni ti ʕannamellax meʕle — ōmar: «hanna ġamla bin nnuxsenne m-ʕeḳṣṯe uḳḏum ma nnuxsenne mn-erraʕ mə-ḳḏōle».
037. amərnaḥle: «ʕaya?»
038. ōmar: «laʔinnu ʕaya ḳamṭi ḏōḏay p-xaffṯe, bə-ḏrōʕe hēl, nyammay imīnya bin nnuxsenne mə-ḳḏōle uḳḏum ma nnuxsenne mn-erraʕ».
039. žabḏi sīxa w naxse mə-ḳḏōle uḳḏum ma ynuxsenne m-zuləʕmīṯe mn-erraʕ.
040. w falliġnaḥle w ʕallḳunna b-ān čullabyōṯa w_aptay b-zappōna uxxul_aḥḥa... hanna uḳīṯa w hanna felči uḳīṯa, uḳča besra wayba bə-ṯlēṯ ḳirəš.
041. ē, w aspunne w axlunne hān marōyi blōta hōxa.

