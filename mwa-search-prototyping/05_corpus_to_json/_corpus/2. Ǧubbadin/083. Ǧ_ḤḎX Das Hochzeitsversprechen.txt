001. ōyṯ iṯṯer ḥūn naččīḥin, hān ṯēl busunū.
002. aḥḥa minnāy ṯōle psōna, w ḥrēna ṯōle bisnīṯa.
003. amrūl l-baʕḏ̣īn: «hān bnū beḥ nxaṭṭabēn l-baʕḏ̣īn. ana ibray l-berčax w berčax l-ibray.»
004. appūl ʕahta l-baʕḏ̣īn innu yappūl l-baʕḏ̣īn.
005. aḳam aḥḥa minnāy zalle ʕa ʕirōḳ, iḳʕay hēl, w_aḥḥa minnāy hōxa.
006. aḳam ōbu psōna ameṯ.
007. ebre iṯḳen šappa w_iṯḳen fōrsa, iṯḳen bi-yuxṭub.
008. amrōle emme: «ṯō napplēx berči ḥōṯay, ešmah dalla.»
009. amella: «awḳīf! niḥi, hōš ču ʕanmifəččar bə-xṭōba.»
010. amrūle ommṯa: «waḷḷa ōbux wa waṣṣay uḳḏum ma yūmuṯ čuspēn berči ḏōḏax, w ḏōḏax isčen b-ʕirōḳ. zē tawwōḥ eʕli w ḥmū berči ḏōḏax.»
011. ōmar: «ē», ṭaʕən ḥōle hanna w zalle.
012. zalle ʕa ʕirōḳ, šaʕʕel maʕ ḏōḏe, maʕ čenyṯa maʕ... m-bayṯa l-bayṯa, ḏiʕn bayṯi ḏōḏe.
013. iʕber, sallem ʕa baʕḏ̣īn: «ana flanū ibər flanū.»
014. amelle: «yā ḥayyalla, ahla w sahla bāx b-ebər ḥūnay, ḳʕō!»
015. amelle: «ana wa nappīl ōbux ʕahta, innu napplēx birčay w hōš nmapplēx birčay.»
016. amelle: «awḳi niḥmenna!»
017. natēla, l-muhīm ʕaynēla ma xḥōla ʕaynū w ṭūla w žamūla čūle waṣfa.
018. amelle: «xalaṣ, ana aḳəbliṯ, ṭā́lama ōbuy appīllax ʕahta w hāč čappīll_ōbuy ʕahta bin nuspenna.»
019. amelle: «ṭʕōn w zellax!»
020. waḷḷa ayṯna, ešma ḥusən, ayṯna ʕa blōti l-ōxa ʕal-ān blatō.
021. emme ču baʕō ḥusən, bēla dalla. ʕaya? berči ḥōṯa, ču baʕō berči selfa.
022. aṯa... l-muhīm emme ču mapṣūṭay p-ḥusən, ču baʕōla, w hanna ayṯna ġaṣəb maʕl_emme.
023. hanna fōrsa, ēle čižōrča, nūfeḳ ʕa blatō, mūġeb yarḥi zamūna m-ʕa bayṯe.
024. ṯḳelle čižōrča, amell_emme: «nimwaṣṣīš p-ḥusən, ana bin nīz ʕa šuġlay yarḥi zamūna w nimʕōwet ʕa bayṯa. bēs tīr bōliš ʕa ḥusən!»
025. amrōle: «zē, čūʕlax, ḥusən čuʕlōx mennah!»
026. amella: «ē.»
027. hanna zalle, ōġeb m-ʕa bayṯa ʕisər yūmi zamūna aw yarḥa.
028. hōxa bə-ġyōbe mah hešwaṯ emme maxramča čḳallaʕēn ḥusən?
029. zalla l-ʕa berči ḥōṯah, xassalla b-zayyi zaləmṯa — l-dalla.
030. xassalla b-zayyi zaləmṯa w_amrōla: «ḳū ʕbōr ḏmūx ḳūr ḥusən b-lēlya w nayṯ šahtō arpʕa ḥamša, yašəhtun innu ḥusən mūn iḏmex ḳūrah? iḏmex ḳūrah zaləmṯa.»
031. amrōla: «ē», iččfaḳ emme w berči ḥōlči ʕal-ō ʕamalōyṯa.
032. ḳōmaṯ hō dalla, xassaṯ b-zayyi zaləmṯa w_aṯaṯ, ḏimxaṯ ḳūr ḥusən.
033. waḷḷa, aṯaṯ emmun, ayṯaṯ arpʕa ḥamša zaləm šahtō, faṯḥūn ṯarʕa, ʕaynūl dalla iḏmex ḳūrah mannu? zaləmṯa.
034. amrōl lān šahtō: «ašəhtōn mā ḥmičəx b-ʕaynayəx! mannu iḏmex ḳūr ḥusən?»
035. amrūla: «waḷḷa iḏmex zaləmṯa.»
036. amrōl: «bēs! luḳḳi nṭalpoləx lə-šhōtča, čmašəhtin l-exma ḥmičəx.»
037. amrūla: «ē!»
038. waḷḷa raččašačči lō ti xassīya b-zayyi zaləmṯa, amrōla: «yalla ḳū ffūḳ zī ʕa bayṯiš!»
039. aṯa hanna bōṯar ʕisər ṯlēṯ yūm, ʕaynēll_emme ču mapṣūṭay.
040. ʕaynēla xān čūba ʕa ṭbīʕča awwalnūyṯa, amella: «mah hīš ya immay? šičġayyīra. luḳḳi ṭaššariččiš p-šečla w hōš šība p-šečla. ʕaya?»
041. amrōle: «hāč nifḳič mn-ūxa w ḥusən aptaṯ mzawbna mn-ūxa.»
042. amella: «mā ʕašmaḥəčya?»
043. amrōle: «lib ču čimsattiḳlay zē, nayṯēx arpʕa ḥamša šohət ḥmūl lanna mēt b-ʕaynāy w tōr ya sattēḳ yā la čsatteḳ!»
044. amella: «ē.»
045. natāl lān arpʕa ḥamša til_ašhet innu mūn wa iḏmex ḳūr ḥusən, ʕaynūl.
046. amrūle: «waḷḷa anaḥ ḥminnaḥ zaləmṯa, iḏmex ḳūrah.»
047. amēl: «bēs!» satteḳ hanna, innu ʕamzawbna bōṯar menne.
048. aṯa leʕla, ḥusən ču yaḏḏīʕa mah hōyṯ b-ō mʔamarča xulla.
049. amella: «ḳū, beḥ nīz ana w ḥāš nirxab ʕa ḥṣōna nzellaḥ ntawwaḥ b-ān blatō. luḳḳi nmačəʕbin nimʕōwtin.»
050. amrōle: «ē, ext ma čbōʕ.»
051. ḥusən čayyīsa, čayyīsa m-luḳəbli baḥer.
052. arəxpa w_išway zwōḏa w zāl b-ō barrīya, baʕʕeḏ ḥabōna m-ʕa blōta.
053. yalla yalla, laxṯa laxṯa, yaʕni emṭaṯ tunya bi-čiʕrab.
054. amella: «ḳʕōy ničneḥ hōxa ḳūr lō baḥər mū. ana hōš nḏamixlay b-imūma ṯarč šaʕ, ačʕebnaḥ, šnaṭrōlay, w luḳḳi ṯēle lēlya šḏōmxa hāš w ana nḳōʕ nnaṭarliš b-lēlya.»
055. amrōli: «ē, ext ma čbōʕ.»
056. aḳam hanna, iḏmex ṯarč šaʕ w eččṯe ḳaʕya ʕammasəhra eʕle.
057. arčeš, amella: «yalla, ḏmūx hāš! ḏmūx, ana nḳōʕ ḳūriš.»
058. amrōle: «ē.»
059. hō ḏimxaṯ w ammen eʕlah ḏimxaṯ, žabḏi lō sūsča w_ōmar: «yalla!»
060. ʕōwet ʕa blatōye.
061. hō bōṯar arpaʕ ḥammeš šaʕ arčšaṯ, ʕaynaṯ čūṯ ḳūrah barnaš bnawb, la habūb w la dabūb.
062. hōn bi-čīz. la yōḏʕa čʕōwet ʕa blōta w la yaḏḏīʕa šarḳa m-ġarba mina.
063. eḳʕaṯ aptaṯ šōṯya mn-ān mū w ōyṯ sažərṯa ti čamra ḳūrah, aptaṯ ōxla w šōṯya mn-ān mū.
064. bōṯar yōma ōṯ xayyōla, ʕamsayyet b-ō ṣaḥərṯa.
065. ʕaynay ʕal-ō baḥərṯa — ōyṯ ḥarīmča.
066. aṯa l-uḳəbla amella: «hāš ma? inəs willa žīn?»
067. amrōle: «waḷḷa ana ḳiṣṣṯay xān xān xān. aṯiṯ ana w biʕlay l-ōxa, ṭáššaray w zalle.»
068. amella: «lib šbōʕa šiṯḳan ḥōṯay, ana nimxawīš, w lib šbōʕa šiṯḳan iččṯay, nxuṭbinniš. ana nbaʕīš. ḥalla ti mnasibliš mallōy meʕli!»
069. amrōli: «waḷḷāhi ṭā́lama xān, bīlay čiṯḳan biʕlay fart naḳəlṯa.»
070. amella: «alō mḥayyīš! ḳū rxōb ruḥlay ʕa sūsča ḳū!»
071. hanna til_aṯa leʕlah, ʕaylṯe m-bay ʕumrōn, ḳabīlča xān rappa w ebər šayxa.
072. arxpa roḥle ʕal-ō sūsča w zalle. zalle bāh ʕa ḳabīlče.
073. ʕaynūle marōye — ebər šulṭōna hū —, amrūle: «ma čayṯay?»
074. amēl: «waḷḷa wa nīzel nsayyet ġazōla w ščḥičči lanna ġazōla, ōb ʕal-ō baḥərṯa, w_ayṯičča bin nxuṭbenna.»
075. ē, ma ḥusən xḥōla baḥer, yaʕni xulle ti ḥamēla mžannan čiṯər ma xḥōla.
076. amrūle: «ē.»
077. amēl: «w bīlay nušw maščūṯa ʕa baččar.»
078. amrūle: «ē.»
079. ʕōṯṯi l-ʕarab innu šobʕa yūm mišwin čiʕlīlča w tōr mišwin maščūṯa.
080. maʕzmīl xalḳa w rōḳḏin w tōḳḳin šobʕa yūm, tōr mišwin lēlyi taxəlṯa.
081. hanna, nimʕōwtin ʕa beʕla ḳadimū.
082. hanna, luḳḳi ʕōwet ʕa blōte šimʕil_emme w berči ḥōṯah ʕammaḥčin innu: «ḏ̣aləmnaḥla ḥusən anaḥ, ʕattinnaḥ eʕlah w ḏ̣aləmnaḥla, činya mah hiṯḳen bāh ya ḥásrati hōš.»
083. hanna iḳəʕ ʕamnaṣṣeṭ ʕal-anna ḥačya, faṯḥi ṯarʕa w iʕber ʕal_emme.
084. arnḥi sayfa ʕa ḳḏōlah, ʕa ḳḏōl_emme, amella: «hōš biš šaḥčīlay ḳeṣṣi ḥusən, ʕaya ḏ̣aləmčunna.»
085. amrōli: «waḷḷa ya ibray, ḳeṣṣi ḥusən xān xān xān. ažninnaḥ eʕlah anaḥ, xassnaḥi dalla b-zayyi zaləmṯa w_aḏmaxnaḥla ḳūrah maxramča čīṯ hāč čḳallaʕenna. hō ḳeṣṣṯa ti ṯiḳnaṯ.»
086. aḳam rixpi lō sūsča hanna tuġray w zalle ʕal-ō baḥərṯa ti ṭáššari ḥusən bāḥ. ʕaynay — čūyṯ barnaš.
087. iḳʕay xān, aptay mšaʕʕēl lō sažərṯa ti čamra. aptay mamella p-ḳaṣīta innu ḥusən lihan zalla.
088. p-ḳutril_alō naṭḳaṯ hō sažərṯa, amrōle: «ḥusən aṯa zaləmṯa m-bay ʕumrōn, aspa. laḥḥēḳ ḥōlax!»
089. rixpi lō sūsča w_aptay mšaʕʕēl maʕl_ō ḳabīlča, b-ani ḏūč ḳaʕya.
090. waḷḷa iḏʕay, sčahtay maʕ ḏoččṯa ti ḳaʕya hō ḳabīlča bāh.
091. ʕaynē lō ḳabīlča ḳayyīma ḳaʕya. maščūṯa! bi-čintar maščūṯa l-ebər ʕumrōn.
092. awwal ma iʕber bə-blōta iḥmay bayṯa ʕaččeḳ, ḳaʕya bēh xičyōrča.
093. amella: «mah hōyṯ b-ō blōta? mbayyan ḳayyīma ḳyōmča b-ō blōta.»
094. amrōli: «waḷḷa ebər šulṭōna m-bay ʕumrōn ayṯay ġazōla, ayṯay ḥarīmča m-ṣaḥərṯa w tayyīra maščūṯun yumūḏ.»
095. amella: «zurplīlay hō sūsča bə-ḏōrčiš, niməṭ liʕlāy niḥəm māh hōyṯ mā čūyṯ, w sūb ažra!»
096. amrōli: «lā, ana bin nīz nfarraġ xīt.»
097. čiṯər mah haspa w_ayṯna erṣaṯ čzurplēle hō sūsča b-bayṯah.
098. hanna ēli rabōpča, ṭaʕən lō rabōpča w zalle ʕa ḏočči maščūṯa.
099. bayṯi saʕra mn-ān rappō w hān xalḳa ḳaʕin, ḳaʕin ʕammišwin čiʕlīlča. iḳʕay hanna baynūṯun.
100. ʕōtṯi ʕarab bōṯar ṯlōṯa yūm mšaʕʕlīḏ̣ ḏ̣ayfa: «ma bēx?» aw «mā čbōʕ, ʕaya čōṯ l-ōxa?»
101. iḳʕay ṯlōṯa yūm, bōṯar ṯlōṯa yūm šaʕʕlunne, šaʕʕle hanna šayxi ḳabīlča.
102. amelle: «lib čōṯ p-ṭalab, alō mḥayyēx, w čōṯ m-ġarḏ̣a, alō mḥayyēx. mā čbōʕ?»
103. la ḏʕunne nuxray b-ō blōta? illa ma ēle ṭalab mēt.
104. amelle: «waḷḷa ana šōʕra w šimʕiṯ innu maščūṯa tayyīra bə-blotəx, ibʕiṯ nšōreč farəḥṯəx.»
105. amelle: «wrōx, šōʕra w ṯḳellax ṯlōṯa yūm w čyaḏḏeʕ maščūṯa w čnaṣṣeṭ. ʕaya čnaṣṣeṭ? ayṯō niḥi šammaʕannaḥ ayṯō!»
106. aḳam ayṯēl ḳaṣīta bə-maʕna innu hō ti tayyīra maščūṯa eʕlah eččṯe, innu ōṯ yuspēll_eččṯe.
107. afhem eʕle mūr ḳabīlča, innu hanna l-ʕa mā ōṯ, ōṯ yuspēn ḥusən.
108. amelle: «hōš nimšaʕʕlilla. lib iʕlamūṯax w waṣfax ʕammawṣaflēḥ hī, ḳō spō w zellax! ču bēḥ mennax mīt. w lib hanna čalōma tīx ḏuččōla, čūx ġappaynaḥ mīt.»
109. amelle: «ē!»
110. waḷḷa zāl šaʕʕlunna. amrōl: «ē, waḷḷa wōb biʕlay w ḳeṣṣṯa xōn ʕa xōn ʕa xōn.»
111. amelle šayxi ḳabīlča: «ḳō ṭʕōn eččṯax w zellax!»
112. amelle: «ē.»
113. hanna arxpil_eččṯe ʕa sūsča, aṯun mə-blōta aptay mišṭaʕin b-ʕaḳli ḥḏūṯa.
114. amrūle: «wrōx exət čayṯīll_eččṯax hāč m-ṣaḥərṯa w_aṯa aḥḥa nuxray aspa mennax w zalle?
115. la čyaḏḏīʕle mina hūh w lā čyaḏḏīʕle mah hūh. exət appičlēle xān?»
116. išṭʕay b-ʕaḳle, aḳam nčḳēle bə-blōta, aptay mūḥin p-sayfa bayn baʕḏ̣īn.
117. hanna bi-yuspēn ḥusən w hanna bēle hī.
118. beʕla ḳadimū ḳaṭəl lōṯe p-sayfa, žabḏi ḥusən w_aṯa ʕa blōte.
119. aṯa ʕa blōte, ṭabʕan ommṯa bi-yīṯun leʕle ysállamun, yīmrun innu: «mah hiṯḳen?» aw yiḥmun ma ṯaḳḳen.
120. aptay mwažžahil_alō bə-ffōyi xulle ti ʕōber leʕle: «amūnča xulle ti bi-yṯēle liʕlay yayṯ čawmi ḏlūḳa ʕemme.»
121. ommṯa ču yaḏḏīʕin l-mā hanna ḏlūḳa.
122. aptay uxxul_aḥḥa ti ṯēle mayṯ ḏlūḳa ʕemme. išway ʕarəmṯi ḏlūḳa p-ḳō lanna bayṯa.
123. aḳam čaʕmil_emme w berči ḥōlče, ʕallḳi lanna ḏlūḳa, hawžri lō nūra w čaʕmil_emmi w berči ḥōlče, tappān b-ō nūra.
124. hanna žzō. ʕaya išway p-ḥusən xān, w ʕumr əs-sāmiʕīn yṭūl.
