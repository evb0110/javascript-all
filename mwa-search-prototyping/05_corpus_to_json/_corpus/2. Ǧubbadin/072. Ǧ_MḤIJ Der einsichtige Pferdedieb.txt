001. wōyṯ ḥṣōna b-zamanūye wa čūyṯ arwaž menne ḥṣanū b-ān blatō xūl.
002. aḳam yōma m-yumūya žarōyi blatō ti wōb bāh hanna ḥṣōna amrū... aptay mazīʕin b-baʕḏ̣īn baʕḏ̣a mamrīl: «xulle ti mayṯēl lanna ḥṣōna mah mi bōʕ ḳiršō nmappille. ḥṣōna bi-yayṯenne ʕala sabīl bi-yzelle yayṯenne nġōba ynuġpenne».
003. aḳam ōyṯ aḥḥa ameləl: «ana nnaġebli, exma čmappillay?»
004. amelle... amrūle: «nmappillax mah mi čbōʕ. hāč čōmar, mah mi čbōʕ ḳiršō anaḥ nmappillax».
005. aḳam tirən ḥaṣṣe hanna zaləmṯa w zalle ʕal-ō blōta til_ōb bāh hanna ḥṣōna.
006. aptay misčafsar hanna ḥṣōna ġappi mūn ōb, mannu mūre w hōn zelle w hōn ṯēle w ana yūm zelle mišwarō w ʕal-ān šaġlōṯa hannen.
007. amrūle: «waḷḷa hanna ḥṣōna mūre ešme flanū w uxxu yōma l-ʕaṣər bōṯar alūla zelle mišwōra mn-ūxa l-ōṯa arʕa flanūyṯa. masōfči felči šaʕṯa w ṯēle bē».
008. aḳam hanna zalle, imṭay l-felči tarba w iḏmex p-felči tarba, šūn ḥōle innu ʕammūyeṯ, čū ḥayle hanna ḥramū.
009. aḳam mūri ḥṣōna — b-ʕōṯṯe uxxu yōma yaʕni zelle ʕal-anna ḥṣōna hanna mišwōra — aḳam irxeb ʕal-anna ḥṣōna w bi-yzelle b-anna mišwōra.
010. aḳam imṭay l-felči tarba willa ʕaynay zaləmṯa laḳḳeḥ b-misti felči tarba.
011. aḳam hanna zaləmṯa aḥzen eʕle til_ōb ʕa ḥaṣṣi ḥṣōna ʕala sabīl bi-yuḥḥuč l-erraʕ maxramča yanəḳḏenne, yaʕni yiḥəm lab ēle mēt aw saġəlṯa mēt maxramča yuspenne l-ʕa ḥčīma.
012. aḳam hōṯe, hanna ḥramū til_ōb b-arʕa, ġōfel l-mūri ḥṣōna w aspi fṣōri ḥṣōna menne w ōṭeḥ aṯa ʕa ḥaṣṣi ḥṣōna w naġpi ḥṣōna w zalle.
013. aṣfay mūr ḥṣōna b-arʕa w ḥramū iṯḳen ʕa ḥaṣṣi ḥṣōna.
014. hū īzel b-anna ḥṣōna, aptay zaʕeḳle mūr ḥṣōna mn-arʕa, aptay mamelle: «awḳēf!»
015. aḳam hōṯe baʕdayn ōmar: ana ʕaya nzayyeʕ menne, ṭālama ana nūb ʕa ḥaṣṣi ḥṣōna w hōṯe ōb b-arʕa. ʕaya ču nmawḳef nḥōm hanna zaləmṯa mā bēle.
016. amelle: «mā čbōʕ?»
017. amelle: «hōš ḥṣōna naġpīčne bēs awʕō čzellax čaḥəč ḳommil_ommṯa exət išwič laḥatta naġpičən ḥṣōna, ḥatta yawman min əl-ʔayyām lab imreḳ zaləmṯa ʕa zaləmṯa ču ḥayle fiʕlan, yaʕni čūb ḥrōmay xwōṯax, ḥatta la čiḏaʕ mrūṯa mn-ommṯa, maxramča yuḥḥuč bani ōdam yanəḳḏenne, čūb yutʕus b-ġawwe w yallex».
018. aḳam ifččer hanna ḥramū ōmar: waḷḷāhi hanna zaləmṯa lawma misčahél lanna ḥṣōna, hanna ḥṣōna čūb ġappi.
019. aḳam ʕōwet leʕle bə-ḥṣōna w applēle ḥṣōne w amelle: «hān ti wa šattirillay mn-ēl ču misčahlīl lanna ḥṣōna w hanna ḥṣōna lēx w čfaḏ̣ḏ̣ōl hanna ḥṣōnax w hanna ḥṣōna bi-yōčem lēx».
020. w ḥislaṯ ḥučīṯa.
