001. hān b-yumūyi šičwōyṯa ḳōʕin šappō masəhrin ʕemmi baʕḏ̣īn baʕḏ̣a.
002. ib lēlya irrex w ōyṯ ṯelča bə-xlōya w hwōya w saḳəʕṯa w rīḥa, ḳōʕin mšarṭīl baʕḏ̣īn mannu til_ižreʕ w mannu ti zōyeʕ.
003. yōma m-yumū ḳaʕin arpʕa ḥamša šāp.
004. aḥḥa ʕammamēl: «mannu mšariṭlay yzelle ʕa žappōnča — žappōnča baʕʕīḏa ṯlōṯa kīlo maʕ blōta — yuspēl lanna maṣəmra w yzelle ytuḳḳenne p-ḳabra b-žappōnča w yīṯ, w ʕṣofra, nmappēle emʕa warəḳ?»
005. aḥḥa minnāy zalle. zalle, aspi lanna maṣəmra w zalle b-lēlya, šaʕṯa ṯarčʕasər b-lēlya.
006. wōyṯ ṯelča w zalle ʕa žappōnča ytuḳḳēn maṣəmra p-ḳabra w yṯēle.
007. zalle hanna — xassay gallabōyṯa — arnḥi lanna maṣəmra b-lēlya, ču ḥammay b-ō gallabōyṯa w_aptay bə-tḳōḳa l-ḥatta luḳḳi... hanna maṣəmra taḳḳe l-ḥatt_ixerči.
008. aḳam yūḳu, lasa ḥayle yūḳu.
009. isḳaṭ r-roḥla ʕala asōs ṭabʕan gallabōyṯe itḳeḳ bāh maṣəmra.
010. m-zawʕe ṣafran w_isḳaṭ r-roḥla w_ōḏ̣el ṯarč eṯlaṯ šaʕ hān sčafəḳtunne rfiḳōyi.
011. zalle ṯlōṯa arpʕa mə-rfiḳōye yiḥmunne mā iṯḳen bē, ʕaya ṭawwel, lasa ṯēle.
012. zāl leʕle l-ēl w ʕaynūle fayyex ʕa ḳitər ḥaṣṣe w uṣfur w ġalleḏ.
013. ayṯūle atar ṭaʕnunne ʕa blōta w šwūle mū mūṣṭin w raččašunne w šaʕʕlunne: «mā s-sabab? ʕaya xān čšawway?»
014. amēl: «činya, aḥḥa m-ḳabrō infeḳ m-ḳabra w čaʕmay b-gallabōyṯa, lasa ḥay nūḳu».
015. w hū tḳīḳi maṣəmra b-gallabōyṯi w ču šalleḳ ʕa baʕḏ̣i baʕḏ̣a.
016. ē, ḥatta xalḳa yiḏʕun innu čūyṯ, lā miṯō ḳōymin w lā žinnūyin w la ōyṯ mēt, ínnama aḥḥa luḳḳi zōyaʕ, miščġel šaġlōṯa xwō xān.
017. mifəččer innu žinnūyin aw miṯō aḳam aptay čaʕmile. bēs.
