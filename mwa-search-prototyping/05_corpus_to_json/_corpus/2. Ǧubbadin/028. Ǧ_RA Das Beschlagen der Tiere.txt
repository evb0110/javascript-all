001. hōš beḥ naḥəč maʕ bayṭōra, exət mbayṭrīl bhīmča.
002. nmayṯin naʕla iḳṣeṣ m-ḏemseḳ aw m-yabruḏ.
003. hanna ḳaṣṣille ḥattatō xṣūṣay l-naʕla lə-bhimūṯa, lə-ḥmūra aw lə-ḳtīša aw l-baġla.
004. nmayṯin maṣəmrō xēt, hān maṣəmrō xēt ṣonʕi ḥattatō, aw sčōba másalan.
005. hān īl maʕəmla sačbīl sčōba.
006. nmayṯīl. nmayṯīl ʕal-anna bayṭōra yōmi bi-ybayṭrēn másalan lanna baġla aw lanna ḳtīša.
007. ṯēle aḥḥa, rafəʕlēle reġle aw īḏe w mhattēle.
008. mhattēle w bayṭōra nasəflēle hanna ḥōfra ḏeməʕṯa mžallaslēle luḳḳi mažles ʕa ḳan naʕəlṯa, marnaḥi lō naʕəlṯa w ib ʕemme šačōša w nasōfča, hō ti nūsef bāh, nasefi ḥōfra bāh, w čammūšča.
009. taḳeḳi lanna maṣəmra, tuġray ḳaremle w taḳeḳi ḥrēna.
010. reġle mišwēla másalan šečča maṣəmri, mn-ūxa ṯlōṯa w mn-ūxa ṯlōṯa w ḥazeḳəl w mbaššeməl ʕa reġle maxramča la yfallčun lafaš.
011. w reġla ḥrīṯa, mbayṭarle b-arpaʕ riġər, bə-ḏwōṯe w b-riġlōye.
012. ṯarč īḏ w ṯarč riġər mbayṭarle, lə-ḳtīša w l-baġla.
013. ḥmūra mbayṭrille bə-ḏwōṯe bēs, mišwille ṯarč naʕəl bə-ḏwōṯe w taḳḳlille hān maṣəmrō w ḳareməl w ḥazeḳəl w mbaššeməl l-ḥatta luḳḳi mihčrin eʕle w rōyex ḥōfre nimʕōwtin nimbayṭrille naḳəlṯa ḥrīṯa xēt nefši ʕamalōyṯa.
014. hō salfi bayṭarūṯa.

