001. ʕōṯṯa p-surīya ʕa zamūn ḳadīm luḳ wa másalan zaləmta bēle yʕammar ḏorča nūḳel xifō ʕa bhīmča.
002. nūḳlin xifō w ṭīna.
003. žōblin ṭīna w mʕámmarin p-xifō, p-ṭīna w p-xifō.
004. mʕammar bayṯa, bōṯar menne mʕammar bayṯa l-mūnča.
005. bōṯar bayṯa l-mūnča mʕammar bayṯa l-ḳaʕətṯa l-ṭiflō w l-ḥarīma.
006. bōṯar mā mʕammar bayṯa l-ṭiflō w l-ḥarīma mʕammar bayṯa, ḳabwa lə-ḏlūḳa l-ān salfōṯa w msaḳḳefəl bə-xšurōya.
007. mušw žesra w bōṯar žesra mušw xšurōya w bōṯar xšurōya mušw taffa.
008. bōṯar taffa mušw šamṭa w siḥō.
009. bōṯar minnāy mušw ʕafra, ṭīna ʕa ḥaṣṣāy w bōṯar ṭīna mayṯ ḥwarṯa w fareši lanna ʕaččōra.
010. luḳ mčaščša — rašešla mū, luḳ mčaščša.
011. bōṯar ma mčaščša rašešla bizḳō ʕa ḥaṣṣa w mʕarčēl lanna ʕaččōra.
012. ṯōḳen xwō šmēnṭo.
013. lafaš maḏlef w bōṯar minnāy mušw másalan b-ān xuṯlō luḳ mʕammar šuppačō.
014. mušw ṯarʕa, mušw kiṭəbyōṯa w šuppačō w mušw doččṯa l-čišwīṯa mšammilla lyūč, marnaḥi čišwīṯa bāh w mušw šuppačō másalan ḥazekəl bə-xlō, ṯēle mraččebəl.
015. ṯarʕa ḥazeḳle ʕal_īḏe mraččeble.
016. w bōṯar minnāy fareši bayṯa w mʕammar bayṯa lə-bhimūṯa w mḥawweṭi ḏōrči.
017. mušw b-anna bayṯa ti ḳadīm... wa mišwin ṯeffṯa, mšammilla ṯeffṯa.
018. másalan mušw xwō ġūrča, mušw mn-ūxa w mn-ūxa, mʕallēl maxramča yarnaḥ wʕō ʕa ḥaṣṣāy w marnaḥ ḏlūḳa bōn.
019. w ʕa ḥaṣṣi lō ṯeffṯa mušw matxanča l-ʕa ḥaṣṣi ʕaččōra w mušw ʕarfīfa másalan xwō raffa.
020. marnaḥ eʕle wʕayōṯa, marnaḥ kaza, ḳannīnča, šrōġa, mn-ān salfōṯa hannen.
021. w hō ṯeffṯa mbaššel eʕla w šōḥen eʕla.
022. w mʕammar maṭəpxa xēt l-baššōla, lə-mṣōṭči mū, mušw xēt ṯeffṯa bēh w šōčen b-ō ḏōrča.
023. mḥawweṭla, mišwēla ṯarʕi ḏōrča w mušw šuččōrča ti xšūra ti ḳadīm.
024. mṣanaʕla ʕal_īḏi hūh, msaččar w fōṯaḥ bāh w hō ṯarʕi ḏorča xōržay másalan, ʕa šōrʕa mišwēli.
025. ʕōbar menni w ulġul menne mušw liwōna ḳommi lān ṯarʕō.
026. bayṯwōṯa ḳummāy w maṭəpxa ḳommi lān bayṯwōṯa.
027. bayṯi bhimūṯa ifṣel l-ḥōle w mn-ān šaġlōṯa hannen.
028. w baʕdēn yaʕni ōyṯ šaġəlṯa ḥrīṯa ġayr xifō ti mʕámmarin bōn, ġayr xifō w ṭīna — lebna.
029. hanna lebna žōblin másalan mužəblī ṭīna.
030. ēla ḳōlba ti xšūra. ṯēle ḳōṭaʕ lebna bē másalan xwō blūk.
031. ē, ʕorḏ̣i lebənṯa másalan irpiʕ ṣānṭi b-irpiʕ w ēla felči lebənṯa p-ḳatta ʕorḏ̣a ʕisər, ṭūla irpiʕ.
032. han mʕammarīl p-tōxlay, maxramča la yaḥčmennen rayya.
033. mʕammarlen, mʕammar lanna xoṯla bōn w ṯēle bōṯar ma mʕammarle mayṯ ṭīna, mʕarreble ṯebna w mṭayyēl lanna bayṯa másalan b-anna ṭīna.
034. bōṯar ṭīna mayṯ əḥwarṯa, wa mšammilla ḥwarṯa, xifō ḥuwwūrin.
035. naḳaʕəl ḥatta luḳḳi mixčamrin w mčaščšin.
036. marṯōl másalan ḥarīmča xwō ḥalba w ḳōyma malšōl lān bayṯwōṯa bōn.
037. mʕōwet lawnun ḥuwwar xwō ḏhūna.
038. malšōl mn-ulġul w mə-xlō ḥuwwūrin.
039. w hanna lebna, xoṯli ṯōḳen tōxlay iḳway baḥer, laʔinnu ṯōḳen išbeč b-baʕḏ̣e baʕḏ̣e exmi šōbič xoṯəl blūk.
040. hanna mšammilli lebna, mʕammarille tōxlay.
