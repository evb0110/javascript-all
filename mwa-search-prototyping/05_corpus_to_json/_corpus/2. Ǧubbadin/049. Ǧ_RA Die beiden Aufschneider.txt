001. yōm aḥḥa ōyṯ aḥḥa baxʕōnay, aḥḥa baxʕōnay mšammille ʕabdəllaṭīf baččuz.
002. amrūle ōyṯ aḥḥa b-ġuppaʕōḏ mnaḳḳet w maḥəč salfōṯa w kaḏa.
003. ameləl: «ana bīlay nūḳu w nīz mn-ōxa ʕa ġuppaʕōḏ nizxenne».
004. aḳam ʕabdəllaṭīf, naḳḳal w aṯa ʕa tarba l-ḥatta luḳḳil_imṭay l-ʕa ġuppaʕōḏ.
005. šaʕʕel maʕ bayṯi ṭōlib ḥassūn, tillunne eʕle.
006. zalle: «márḥaba abəl ʕali!»
007. amelle: «ahla w sahla!»
008. ḳʕēle hū w hūh, aptay msawlefle.
009. amelle: «ana naḳəlṯa ḳaṭličči flanū, w ana ʕasra zaləm nḳaṭeləl, w ana naḳəlṯa ġamla saḳḳaṭičči čuḥčay».
010. w aptay xareṭli mn-ān salfōṯa ḥāāātta luḳḳi ḥassel.
011. amelle ṭōlib ḥassun: «ḥasslič?»
012. amelle: «ḥassliṯ».
013. amēl: ʕabdəllaṭīf: «anaḥ ēḥ ʕayna, nimšammilla ʕayn žabrōyin, ḳarrība hōxa p-ṭarfi blōta, b-rayši ʕaḳəpṯa.
014. ēḥ ḥawrō bāh w ēḥ ṯōr ti sažra.
015. nūz nimnačweš bōn w nḳōʕ.
016. yōma m-yumū ana niḳəʕ b-ō ʕayna w ʕanimnačweš xān b-ō mazraʕṯa w niḳəʕ, lō-ḥmiṯ ġayr žawna, lḥīḳla ʕuḳōba w ōṯya m-buʕḏa.
017. aḏ̣illaṯ ōṯya w ēḥ žesra, ġoʕri mīt emʕa ṣānṭi, ačṯar mn-emʕa ṣānṭi.
018. aḏ̣illaṯ ōṯya w ḳʕalla b-anna žesra.
019. aṯa hanna ʕuḳōba p-ḥaṣṣa w miḥi lō žawna yčuʕmenna, ʕallaḳ niṣōyi b-žesra.
020. aḳam iṭfar hanna ʕuḳōba, šalʕi žesra p-širšōyi w p-xūl sawa w iṭfar bē w ōḏ̣el ōz.
021. aḏ̣illiṯ nimʕayn ana eʕle w hū ṭaffer w ōz l-ḥatta luḳḳil_iḳṭaʕ ʕa ṭūr əbnūn w iḳṭaʕ ʕal-ōṯe ḳočra».
022. amelle ʕabdəllaṭīf: «ya siṭōr, hōḏen ʕinūyṯa mn-alo!»
023. w aḳam w yalla ʕa ṯarʕa. 
