001. awwal mā beḥ naḥəč hōš, beḥ naḥəč maʕ senta, exət mṣannaʕille.
002. awwal mā mṣannaʕille, nmayṯin ḳurmūyṯa — mšammilla ḳurmūyṯa —, hōḏen mnáččarin eʕlah.
003. awwal ma mnáččarin rīša ti marənḥilla b-neṣra.
004. baʕdēn nmayṯīl borča, nnaḳrille, nimžallasille w nimsawwille.
005. bōṯar borča nmayṯīl muššōnča, nimnaččarilla xēt ʕa ḳatte w nḳaḏḥīl, nmišwīl iṯṯer burəġ, nimḥaṭṭīl b-baʕḏ̣īn baʕḏ̣a w nḥazḳīl. 
006. nmišwin būn bōṯar minnāy, bōṯar rīšča w borča w muššōnča, nmišwīn īḏa.
007. bōṯar īḏa nmišwilla ʕaḳōnča.
008. hō ʕaḳōnča čaʕmīl senta bāh w rōḏin.
009. bōṯar minnāy nmayṯin nīra, nmišwille ʕayn šerʕa w nnaḳrille w nimsawwille w nmišwille zinyanū w nmišwille šerʕa w nḳatrille ʕa bhimūṯa, ʕa ṯarč bhīm w nrōḏin ʕlāy.
010. w ōyṯ senta bal-ḥōḏe, hōṯe l-baġla aw lə-ḳtīša.
011. hanna nmišwille borča, nmišwille īḏa w nmišwille ʕaḳōnča w nmišwille šoʕba w nmišwille iṯṯer ryōḥ, aḥḥa mn-ūxa w_aḥḥa mn-ūxa w nmišwin šoʕba p-xaffi bhīmča nḳatrīl senta bēh, w massōsa w fallōḥa p-ḥaṣṣāy rōḏ ʕal-ān bhimūṯa.
012. hān miščaʕmlīl lə-rḏō xarmū laʔinnu traktōr ču ʕōbar bayn xarmū aw p-ṯinūya.
013. w mišwīl ḥalḳōṯa w mišwīl maṣəmrō, mišwīl xulla mēt.
014. w allex ḥōla.
015. awwal mā bēḥ nṣannaʕēn senta nmayṯin borča ti sintyōna, hanna mšammille borča. 
016. ḳīsa ti sintyōna ib iḳway, hanna nmišwille borča.
017. w nmayṯin xēt ḳīsa ḥrēna nmišwille rīšča w ḳīsa nmišwille muššōnča, hān bēḥ niščaġlēn.
018. bima beḥ niščaġlēn? p-ḳattūma, w beḥ lib ēḥ munčōrča w barrīmča, hān l-šoġla.
019. ḳattūma nmiščaʕmlille l-naččōra, nimnáččarin bēh, nimnaččarīl rīšča w nimnaččarīl borča w nimnaččarīl ryaḥō.
020. w barrīmča nḳōḏḥin bāh ḏočči baḥ nišwēle burġō.
021. munšōra nnūšrin bēh w hanna ḳīsa aṣlan lōzim yīb m-sintyōna, ti baḥ niščaġlenne l-borča.
022. ryaḥō nmišwīl ṣafṣōfa w nmišwīl... nḳaḏḥīl nimsawwīl nlazzaḳīl b-baʕḏ̣īn.
023. ti fattōna nmišwin nīra w nmišwin šerʕa bēh w nmišwin ʕayn šerʕa, w nimʕallḳīl lanna senta bōn w eppa ḳaṭrība m-ḳomma.
024. w neṣra nmarənḥille b-rīšča, hanna nzabnille ḥatīta, nzabnille m-ḥattōta xōliṣ.
025. nmarənḥille b-ō rīšča w nimʕallḳīl ḳaṭrība b-ʕayn šerʕa w nmišwīl lān bhimūṯa fṣarō ʕam la yinhazmun aw yizlūl xān w xān, w nmišwille īḏa l-anna senta w ʕaḳōnča nčuʕmēn bāh w massōsa.
026. w fallōḥa rōḏ ʕlāy, ʕal-ān ṯarč bhīm.
027. ṯēle atar ti ḳarrādi, ti bal-ḥōḏe, ti baġla bal-ḥōḏe.
028. xēt mišwille borča w īḏa w rīšča w ʕaḳōnča.
029. m-ḳomme nmišwille šoʕba w nmišwin bē iṯṯer ryōḥ, nimšammīl sayfō, aḥḥa mn-ūxa w_aḥḥa mn-ūxa, w nmišwin bē ḥalḳōṯa m-ḳomma.
030. nmišwille šoʕba ʕa xaffṯe w kiddōnča, čūčṯa, nmišwlūle ʕa xaffṯe, w nimʕallḳīl lān ḥalḳōṯa ti šoʕba p-ḥalḳōṯa til_ayban p-senta, bə-ryaḥō w nḥazḳillen p-sayra.
031. w nmišwille ḥammūla ʕa ḥaṣṣe, maxramča la ytawtan senta eʕle baḥer.
032. w lib eppe neṣra, neṣra šoġəl ḥattōta, w fallōḥa rōḏ eʕle, ʕal-anna baġla bal-ḥōḏe másalan aw ḳtīša, rōḏ p-xarmūya.
033. w hān alōṯa ti šoġla ti naččōra: ḳattūma w munšōra w barrīmča w... hō, hanna s-senta.
