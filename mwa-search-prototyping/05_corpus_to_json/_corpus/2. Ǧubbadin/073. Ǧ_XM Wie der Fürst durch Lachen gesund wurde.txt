001. wōyṯ amīra, iṯḳen ču ḥayle w b-ō ču ḥaylūṯa lorčaʕ aḳtar yuḏmux, lā lēlya wala b-imūma.
002. aḳam išway iʕlōn innu xulle ti msahharle lə-ʕṣofra w ču maġreḳ mappēle mahma bōʕ, w lab aġreḳ ḳaṭṭaʕi muḥḥe.
003. m-žoməlṯa aṯa šobʕa, ṯmūnya, ʕasra, ḳaṭṭaʕlēl muḥḥāy w ʕallḳān elʕel m-ṯarʕi ḏōrča.
004. baʕdayn ōyṯ zaləmṯa ifḳer w ēle šalʕi busunū.
005. aḳam ameləl, lān bnū tīḏe: «ʕala kull ḥōl, ana ḳattūmay ču ʕamḥay yḳattemləx xōla w lā ʕamḥay yḳattemləx mēt. bīlay nīz leʕle.
006. lab aḳtriṯ nsahhrenne nmayṯeləx ṯōr ḳiršō čmaxəržīl, w lab lō-ḳtriṯ nsahhrenne čmičnīḥin minnay w nmičneḥ minnayəx».
007. aḳam w zalle hanna, amelle: «ana bin nsahhrennax!», l-anna amīra.
008. amelle: «ḳričəl iʕlōn mah hū?»
009. amelle: «naʕam, ḳričče». amelle: «yalla čfaḏ̣ḏ̣ōl!»
010. iḳʕay w ashar hū w hū l-šaʕṯa ṯarčʕasər.
011. ṯarčʕasər b-lēlya aġreḳ hanna... hō zaləmṯa, ōbu lān busunū.
012. amelle amīra: «ʕačmaġreḳ wulla ʕačhōtes?»
013. amelle: «lā, ʕanhōtes!»
014. amelle: «bimā?»
015. amelle: «ʕanhōtes b-baḥra uḳči ʕazzalunne hōn zāl b-ʕafra tīḏe?»
016. amelle: «walla hanna čalōma maẓbuṭ!»
017. ōḏ̣el sahhīrin l-šaʕṯa ṯarč, aġreḳ ʕōwet naḳəlṯa ḥrīṯa.
018. amelle: bimā... amelle: «ʕačmaġreḳ wulla ʕačhōtes?»
019. amelle: «lā, ʕanhōtes!»
020. amelle: «bimā?»
021. amelle: «b-ān xawčbōya ib ayban šraġō, ib alō xlīḳlen šraġō, emmat baḥ nanəhrennen w emmat baḥ nṭaffennen?»
022. amelle: «waḷḷa maẓbuṭ hanna čalōma».
023. l-ḥatta uḏōn xṭība ʕōwet aġreḳ.
024. amelle: «ʕačmaġreḳ wulla ʕačhōtes?»
025. amelle: «ʕanhōtes!»
026. amelle: «bimā?»
027. amelle: «bax! la ʕačmāf barnaš yuḏmux w lā ʕačmaġreḳ w lā ʕačmāf barnaš yaġreḳ».
028. aḳam iḏ̣ḥeč hanna amīra, nfažraṯ hō ʕellṯa til_ayba b-ġawwe.
029. aḳam natēl lān ḥarsō tīḏe ameləl: «ḥmūn ma bōʕ ōbu lān busunū, appulle lanna... lō zaləmṯa fḳīra!»
030. ʕōwet appūle atar ḳiršōya w aḳam ṭaʕn lān ḳiršō w zalle ʕa bnūye w iḳʕay.
