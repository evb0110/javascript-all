001. ē, hōš baḥ naḥəč exət nzarʕēl arʕa w ext nḥōṣḏin l-ḥatta luḳḳi nūfeḳ mawsma.
002. awwal mēt baḥ nhayyaʔīl arʕa.
003. nfalḥīl arʕa, nfalḥilla ʕa traktōr, aw lab čūyṯ traktōr ʕa ḥmarō b-ixerči ṣayfōyṯa w nmaffilla ḥatta yimḥenna hwōya w šimša l-ḥatta luḳḳi ṯyōla šičwōyṯa.
004. p-šičwōyṯa tōr aspíl traktor aw ḥmarō taḳḳa ḥrēna xēt, nbaḏrīl arʕa — ḥiṭṭō aw sʕarō aw ṭlupḥō aw xušnū.
005. bōṯar ma nbaḏrīl, nraḏīl arʕa w nimṭaššarilla, ḥatta luḳḳi ṯēle rayya eʕla.
006. p-šičwōyṯa ṯēle tōr rayya w ṯelča, sōleḳ zarʕa, l-ḥatta luḳḳi ṯēle rbīʕa taḳrīban.
007. b-ixerči rbīʕa, awwalči ṣayfōyṯa zlīl hān fallaḥō, uxxul_aḥḥa asebil_eččṯi, asebi bnūyi, hān ti rappin w zlīl ʕa barrīya, w ḳōʕin atar ḥōṣḏin bə-ḏwōṯun, laʔinnu arʕa hōxa xulla ṭurōya w xifō ču ḥay yḥuṣḏun ġayr bə-ḏwōṯun. traktōr w ḥaṣṣōḏča ču miščaġlin.
008. ḥōṣḏin bə-ḏwōṯun w mʕannin hīn w ʕamḥōṣḏin.
009. zlīl mə-ʕṣofra baččar, slōḳi nohra taḳrīban, l-ḥatta bōṯar l-ʕaṣər p-šaʕṯa, šaʕṯa w felči w ṯīl.
010. luḳḳi ḥōṣḏin, maḳimīl ṭabʕan ti ḥaṣḏīl.
011. mišwīl b-arʕa xān čawmūṯa w mišwin xifō ʕlāy, maxramča la yīṯ hwō yuspēn, w ṯēn yōma mʕōwtin l-ḥatta luḳḳi mḥasslīl lanna zarʕa xulle.
012. bēs yḥasslūl lanna zarʕa, aspīl ḥmarō atar aw aspīl trakturō.
013. ḳadīm wa aspīl ḥmarō, hōš ʕa trakturō.
014. mšaḳḳaʕīl lanna zarʕa p-ḥablō w mayṯille ʕa blōta.
015. bə-blōta mišwilli bə-trō.
016. bə-trōya maffille l-ḥatta luḳḳi nūčeb, ʕrūfča, ʕasra yūm, ḥammeščaʕsar yūm, luḳḳi nūčeb zarʕa.
017. ṯōḳen čuppe xaḏ̣arōna bnawəb, la rṭūpča wala mēt.
018. mayṯil ḏeffa w mayṯíl ḥmarō ḳadīm, ḳatrīl ḏeffa w ḥmarō w maptin maḏərxin l-ḥatta luḳḳi mnáʕʕama hanna zarʕa.
019. hōš, b-waḳt il-ḥāḍir, aptay mišwīl ʕa traktōr.
020. mayṯīl traktōr w mišwille ḏeffa w mabərmin eʕle ḥatta luḳḳi mnaʕʕam zarʕa.
021. bōṯar ma mnaʕʕam ṭabʕan lammille čawmūṯa w nūṭrin atar lə-b-lēlya luḳḳi ṯōḳen hwō w ṯīl w mḏarrille.
022. mḏarrille m-maḏərya, maḏərya šaġġilille m-taffa, eppi šinnū arpaʕ, ḥammeš šīn.
023. mabət fallōḥa, rōfaʕ atar b-anna maḏərya sōleḳ, mlaḳḳaḥ ʕa šmū b-irčifōʕi ṯlōṯa arpʕa mitər.
024. ṯēle hwō, asebi ṯebna l-buʕḏa, w ḥiṭṭō aw sʕarō sōḳṭan b-arʕa.
025. yaʕni minḳasman ḥiṭṭō l-ḥalayhen w ṯebna l-ḥōle.
026. ṯebna mbaʕʕeḏle hwō w ḥiṭṭō maḏ̣illan b-arʕa.
027. xān l-ḥatta luḳḳi mṣaffīl m-baʕḏ̣īn, ṯebna l-ḥōli w ḥiṭṭō l-ḥalayhen.
028. ṯēn yōma baččar mayṯēl atar ʕayōle w ḳarribōyi w ṯīl awwal mēt, mʕappīl lanna ṯebna, mʕappille p-xayšō w maḳimille w ḥiṭṭō ḳōʕin hazzillen w mʕarplillen.
029. mā yaʕni mʕarplillen? yaʕni maffḳīl ḥiṭṭō l-ḥalayhen w bizḳō lab ōyṯ w ḳašša l-ḥalāy.
030. maṣəf ḥiṭṭō naḏ̣ḏ̣īfan w ḳašša w bizḳō maṣfin l-ḥalāy.
031. mʕappēl atar lān ḥiṭṭō b-ʕitlōya w asebəl ʕa bayṯi.
032. hān ḥiṭṭō ṭabʕan ma bi-yušw bōn? bi-yuspēn tōr ʕa reḥya.
033. reḥya, zelle taḥenəl luḳḳi mʕōwtan ḳamḥa naʕʕem.
034. ḳamḥa naʕʕem tōr mayṯēli ʕa bayṯi xēt taḳḳa ḥrēna w mabətya šunīṯa aw eččṯi lōyša.
035. lōyša ṭabʕan m-mūya layšōl lanna ḳamḥa w maffyōl lanna ḳamḥa ḥatta yixčmar w_aspōle ʕa forna ya aspōle ʕa ṯannūrča.
036. p-ṯannūrča hēl mūfya w maffḳa leḥma.
037. ṭabʕan leḥmi ṯannūrča baḥer ṭāb, ḳammer w summuḳ w laḏīḏay, w leḥmi forna čayyes xīt w b-ō ʕamalōyṯa hō minčahya ʕamalōyi ḥṣōḏa mn-awwalča l-ḥatta luḳḳi naxlīl leḥma mūṣeṭ.
