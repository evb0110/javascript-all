001. maʕəzmin, xūl_aḥḥa maḳəʕ zaləmṯa ʕa ḥišpōne, yaʕzemli yaʕni.
002. baʕdayn maptin — mn-awwalči šičwōyṯa yaʕni, mn-awwalči šičwōyṯa maptin.
003. mintōrin hān ʕazzamūya ʕal-ō blōta maʕəzmin. maʕəzmin xūl lō blōta.
004. baʕdayn ḳōymin zlīl atar mušw xūl_aḥḥa čiʕlīlča b-bayṯe, b-ān ṯilčō b-ān waḥlō mtaʕwsin bayn bayṯwōṯa.
005. yalla yalla mačimmin zlīl ʕa čiʕlīlča b-lēlya.
006. rōḳḏin hān šappō w hān šappōṯa, mačimmin l-ḥāāātta felči lēlya, w hān rappōṯa mn-ūṯa rappōṯa ḳōʕin ḳūr nūra w hān šappōya ṣfīfin čuləḥčūl lān xuṯlō b-anna bayṯa.
007. yalla yalla mačimmin l-ḥāāātta yaʕni felči šičwōyṯa, čūb xwō yumūḏ. yumūḏ yōma w ḥōsla.
008. ē, baʕdayn atar bi-yīzun yayṯun ḏlūḳa m-barrīya. 
009. zlīl mayṯin ḏlūḳa siḥō w ḳurmūyṯa ti summaḳ maxramča yaʕni yʕayyun ṭūlči šičwōyṯa, l-ixerči šičwōyṯa, luḳḳi ḥōslin hān maščuyōṯa.
010. tōr ḳōymin, mā mišwin? mišwin ʕizzō, raʕyō yaʕni ʕizzōya xwō yaʕni raʕyō mišwīl, ʕizzō mišwīl rōʕya, w hanna rōʕya mxās frowṯa, xwō ti ʕurraybōyin, yaʕni rōʕya ʕurrabōyin w zlīl ʕa šenna.
011. awwal mīt tōpčin nūḥčin b-imūma ʕal-anna šūḳa ʕal-ō sōḥṯa.
012. nūḥčin ʕa sōḥṯa, tōpčin hān šappō w hān šappōṯa w hōḏ_ommṯa xulla ṣfīfa čuləḥčūl — xulli blōta b-ō ḏoččṯa, xulli blōta b-ō ḏoččṯa l-ḥāāātta ʕrōba.
013. xull_aḥḥa asebi zalmūṯe, zlīl ʕa bayṯe maḥəšmin — ʕa bayṯi ḥḏūṯa.
014. yalla yalla, yalla yalla, l-ḥatta luḳḳi ḥōslin hān... hān... hān... šaġlōṯa xullen.
015. baʕdayn mišwin abu neʕṣi b-anna šūḳa.
016. hanna abu neʕṣi mxās laffṯa xān mn-ān rriḥōṯa w mintar ʕal-ān zalmūṯa.
017. mintar ʕal-ān zalmūṯa, rōḳeḏ ḳummāy w ḳōmin atar sōlḳin hōn? sōlḳin ʕa šenna l-elʕel.
018. mišwin žarsō, mʕallḳīl bə-ḳḏalāy žarsō lān busunūya w hanna rōʕya ōb ḳummāy.
019. w hīn atar, ti mišwin ʕurrabōyin ṭōʕnin slōḥa mn-ān ti ḳadīm, slōḥa hanna ti čapsūn, ḳadīm.
020. zlīl hān ʕurrabōyin amar bi-ynuġpūl... bi-ynuġplūl lanna rōʕya ʕizzōyi.
021. ḳōm hanna zaləmṯa, mūr ʕizzō, mḳawwes ʕlāy w hīn mḳáwwasin eʕle w ġōyrin ʕa baʕḏ̣īn baʕḏ̣a w hōxa b-ō šenna b-ōṯe ḳočra mžarzīl lanna mūr ʕizzō w mayṯille l-ōxa ʕa šūḳa — wa mšammille šūḳa hanna.
022. ē, baʕdayn mišwin ʕurrabōyin xēt hōxa p-šūḳa.
023. šawwīyin rumḥō, rumḥōya ti p-ḥawra, ḳisōyi ḥawra rumḥō w ġōyrin hān ʕurrabōyin amar ġōyrin ʕa mūr ʕizzō.
024. maptin maḥille b-ān sayfō w haṯīn naxsīl b-ān mah hešme... naxsīl b-anna... b-ān ḳisō, rumḥōya, išmāy rumḥō, w ḳōyem hō ʕažžṯa b-anna šūḳa. yalla yalla, yalla yalla lə-ʕrōba xīt.
025. ḳōm ṯēle aḥḥa, mayṯēle semla, sōleḳ hanna ʕa semla, mušw... mʕān iṯṯer ṯlōṯa bayṯ ʕal-anna semla innu naġpūl ʕizzōya w — yā ḥasərti — hanna rōʕya naġəplūle ʕizzōye.
026. w maptin m-ʕannū w ḳōyma ḳyōmča w hōḏ_ommṯa xulla hō blōta žammīʕa b-ō ḏoččta, yalla yalla, xēt lə-ʕrōba.
027. hanna uxxu yōma xān hā, uxxu yōma xān, tōpčin l-ḥatta ʕrōba w ʕrōba zlīl xēt atar mʕallḳīl lō nūra uxxul_aḥḥa b-bayṯe.
028. uxxul_aḥḥa_sebi zalmūṯe, hān ti ʕzīmin, mišwin čiʕlīlča xēt lə-ʕṣofra.
029. baʕdayn zlīl aspīl lanna žhōza l-ṯarʕi žēmʕa.
030. aspīl lanna žhōza ʕa ṯarʕi žēmʕa, uxxul_aḥḥa... ṭaʕnīl yaʕni batlōṯa batəlṯa ti ḥḏūṯa ṭaʕnūl ḥarīmča ʕa ṭapḳa ʕa muḥḥa.
031. ṭaʕnū ṭapḳa ʕa muḥḥa batl əḥḏūṯa xull_eḥḏa wēla yaʕni... l-ḳarribōh, xull_eḥḏa l-ḳarribōh.
032. ē, zīl atar lihan? zīl ʕa šūḳa mxassīl, mxasslūl batlōṯun.
033. baʕdayn aspīl lan əḥḏuṯō marəxpīl w zīl l-elʕel ʕal-anna ʕaḳəpṯa, mšammilla ʕaḳəpṯa hōxa.
034. aspīl ḥatta zayrīl ṭarfi blōta.
035. rxībin hān əḥḏuṯō w mḳáwwasin čuləḥčullāy w mʕawwtīl yalla yalla, zīl l-šūḳa xēt ṣaffīl lān əḥḏuṯōya, ʕasra, ṯlēṯ ḥḏūṯ ṣaffīl b-anna šūḳa ḥatta ʕrōba.
036. ʕrōba xull_aḥḥa zelle xēt atar, zelle xull_aḥḥa ʕa bayṯe.
037. w yōm mintōr ḏlūḳa_tar, bēl ybaššlun amar. bi-ybaššlun besra w yaʕni xulla mēt, maxramča yaʕzmūn xull_aḥḥa zalmūṯe.
038. ē, yalla yalla zīl, bi ymurḳun atar ʕa zaydōn.
039. bi-ymurḳun, laʔinnu wōb šayxa zaydōn ʕa zamūn frānsa yaʕni.
040. ē mappille ti leppe nṣība w mūrḳin atar ḳommi ṯarʕi zaydōn w ṯīl uxxul_aḥḥa ʕa bayṯe.
