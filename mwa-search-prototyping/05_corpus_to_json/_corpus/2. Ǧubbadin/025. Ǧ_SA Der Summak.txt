001. hanna summaḳ hanna ṯaḳḳen xān sōleḳ yaʕni xwō baḥ nīmar innu l-exmi... nūṣeb mēt w ṯōḳen l-ḥōle.
002. nūzin atar hōḏ_ommṯa mičsáppaba m-roḥle, ḥafrōle w načšōle w mḳaṭṭašōle lab eppe ṯōr ʕarnusōya — hanna ṭōʕen ʕarnusōya.
003. ḳōyma hōḏ_ommṯa, hān fallaḥō ḳaṭšīl lān ʕarnusō.
004. bōṯar ma nḳaṭšīl lān ʕarnusō nmayṯīl xisyōṯa w nūṯin ʕa blōta.
005. nimnaččbīl w naspīl xōlaḥ minnāy ti mūnča.
006. bōṯar ma naspīl xōla w nimsawwīl, nḳōymin nūspin əḥmarō w nūspin əbhimūṯa w nūzin.
007. hanna ti nimsaʕtille mn-ūxa msaʕetlaḥ.
008. nūspin arpʕa ḥamša foʕəl w nūzin ʕa barrīya, nnačšille w nimsawwille, nūspin tōr mačlō.
009. bōṯar ma naspīl mačlōya, nḳōymin nḳaṭʕīl lanna summaḳ w naspille ʕumrō.
010. ṯēle raġġōḏa, mabət bə-rġōḏa, msaʕetlaḥ.
011. w hōṯe lamūma čuḥči lān til_arpʕa ḥamša foʕəl, ti ʕamḳōṭʕin w lōmmin.
012. bōṯar ma nḳaṭʕille w nmarnḥille b-barrīya, nūspin arpʕa ḥamša bhīm, nmayṯīl, w nmayṯīl ʕal_ētra.
013. hanna ētra ib ixneš, ib ʕarčel, ib sōway.
014. bōṯar ma nmayṯīl l-ʕal-ann_ētra nmaḏərxīl.
015. ḳōʕin ḥarīma, mlaḳḳṭan ḳisō awwal b-awwal w msaffaṭāl.
016. bōṯar ma nimlaḳḳṭīl lān ḳisō w nimsaffaṭīl ʕemmi ġappōna, nmišwīl lān ʕarmūṯa ʕalya b-mistil_ētra.
017. hōxa ib marreḳ xān nawarōyin, awwalča mūrḳin nawarōyin.
018. hān fḳīrin yaʕni ommṯa.
019. hanna ti mappēle zanpīl ʕalya, hanna ti mappēle ṯōr ḳisō, ḳōymin mʕaynīl lān baġlō zayyīnin, ma xḥōlin w han ḥmarō — baʕʕeḏ mn-ūxa — zayyīnin w hantizīl.
020. hanna ti taḳeḳle ṯōra ʕa tabla mappēle w hanna ti raḳeḏle ṯōra mn-ūxa mappēle.
021. nḳōymin nimʕappīl b-ān ʕitlō lanna ʕalya w naspīl l-ʕa nawwōf ya l-ʕa milḥi xarma, waybin iṯṯer.
022. ti seʕre čayyes nmapplūle, ti ču seʕre čayyes ču nmapplūle.
023. hanna ēle iṯṯer ḳinṭōr, hanna ēle ḳinṭōra, hanna ēle ḥammeščaʕsar ḳinṭōr, hanna ṯōra.
024. bōṯar ma zelle ʕawōni lanna ʕalya nimzappnille w nimḥasslin.
025. ṯēle ʕawōni ḥṣōḏa.
026. hanna til_izreʕ mn-ūxa xēt muttō, hanna til_ifleḥ, hanna ti ḳayyam izreʕ zrōʕa ʕal_īḏe xīt mayṯīl.
027. nmaḏərxīl b-ann_ētra w nimlaḳḳṭīl lān ḥiṭṭō minnāy nimḏarrīl, w hān ṭlupḥō w hān xušnūya ḳōymin xēt.
028. ti bōʕ yuzbun, ti ču bōʕ mawwenəl l-bayṯa w əl-ʕizzōya w ər-riḥlōya.
029. hōš ommṯa čṭáwwaraṯ, aptay mayṯin tarakō, w hanna ti rōḏ ʕa tarak, hanna ti mayṯ əb-mačīna.
030. awwalča wayba ʕīšča ġayr lō ʕīšča.
031. ʕīščil_awwalča wa čaʕibōl ebril_ōdam b-šakəl, bi-yačʕeb ʕa ʕalya, w hōš ommṯa čarčačče, infeḳ hanna zrōʕa.
032. mutti ṭlupḥō ġōlay, mutti ḥiṭṭō ġōlay.
033. hanna ti zōraʕ mn-ūxa ṯōra w hanna ti mayṯ mn-ūxa ṯōra.
034. lammaṯ hō ʕīšča w lammaṯ hō blōta xān w aptaṯ awwal b-awwal mičṭáwwara.
035. mēt b-mačinyōṯa, mēt b-barradō maffḳin ʕa xlōya mzappnin.
036. hanna til_asebi summaḳ mḳallaʕle p-ḥalab, hanna til_aseble ʕa bayruč.
037. maffḳin menne ṣabuʕyōṯa ṣōbʕin, maffḳin menne saʕčar, maffḳin frittōyi summaḳ l-baššōla.
038. w hō čīb, hō waẓīfči fallōḥa.
