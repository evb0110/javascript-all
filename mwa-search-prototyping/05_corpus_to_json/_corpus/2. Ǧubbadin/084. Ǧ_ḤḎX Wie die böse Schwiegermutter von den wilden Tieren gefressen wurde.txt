001. ōyṯ aḥḥa ixṭeb eḥḏa w_ēle emma ʕwōra, ču ḥōmya bnawb, w ṯōle mn-eččṯe busunū, arpʕa ḥamša psūn.
002. eččṯe malʕūnay w emmil_eččṯe malʕūnay, aptaṯ emmil_eččṯe mḥarršōl_eččṯe innu: «ḳallōʕ stōḏiš m-bayṯa! ču bīlay emmi biʕliš čiḳəʕ ʕimmiš. ḳallaʕō!»
003. ṯyōla ečči lanna zaləmṯa mamrō zaləmṯa: «emmax ʕamamrōlay w ʕemmax ʕammišwōlay w ču bin niḳəʕ ʕemmil_emmax w bex čḳallaʕēll_emmax.»
004. amella: «wrīš ya ḥarīmča ḏ̣rīra, ču ḥōmya bnawb. ext bin nḳallaʕenna?»
005. amrōle: «ábatan! yā ana, yā emmax b-anna bayṯa. ḥmū exət čbōʕ. čbōʕ emmax bin nṭaššarlēx bnūx w nīz. čbaʕīlay ana, ḳallōʕ emmax!»
006. hanna ʕaynay, bi-yḳallaʕēll_eččṯe bnūye zʕūrin, čūyṯ mūn yaxtmēn, w bi-yḳallaʕēll_emme ʕaynēla ḳawya. mā bi-yušw?
007. athay b-ʕaḳle šayṭōna, innu yḳallaʕēll_emme.
008. aṯa l-ʕal_emme. emme la ḥōmya w la mēt.
009. ḳaʕya misčīnča, mayṯyōla xōla ōxla, ču mayṯyōla manṣṭa.
010. bēs hanna blō mina? mn-emmil_eččṯe.
011. aṯa l-ʕal_emme amella: «ya immay!»
012. amrōle: «ma bēx ya ibray?»
013. amella: «bin nūḳu narxpinniš ʕa ḥmūra w nīz ana w hāš ʕal-ō barrīya nšammamlīš hwō. ṯḳilliš baḥer la nifḳiš m-bayṯa, šiḥmīn... šuššum ṯōr hwō bə-xlō.»
014. amrōle: «ē, ext ma čbōʕ.»
015. amella: «yalla ḳū rxōb!»
016. amell_eččṯe: «šwōlay zwōḏa!»
017. šwalle zwōda eččṯe w_arxpil_emme w yalla ʕal-ō barrīya.
018. abʕeḏ baḥer m-ʕa blōta, iḳʕay b-doččṯa, aḳʕnil_emme luḳḳi ʕirpaṯ tunya xān.
019. emme ču ḥammīya, la ʕrība tunya w la sallīḳa šimša, ču yaḏḏīʕa b-mīt.
020. amella: «ḳʕōy ya immay b-arʕa hōxa. ana nīz bal-ḥūḏay xān načšef mah hōyṯ ma čūyṯ w hōš nimʕōwet liʕliš.»
021. arnaḥlēla zwōḏa ḳūrah w ṭáššaril_emme b-barrīya w_aṯa ʕa bayṯa.
022. iḳʕay hanna yōma, iṯṯer b-bayṯe, b-bōle mašġul ʕal_emme. ma iṯḳen b-emme mā ešwaṯ mā lō-šwaṯ. tawəm fečre šaġġal b-emme.
023. bōṯar iṯṯer ṯlōṯa yūm ōmar: «waḷḷa awḳi nīz ʕa ḏoččil_arənḥiččil_immay, niḥi ma iṯḳen bāh. mīṯaṯ, axlunna waḥšō, mah hiṯḳen bāh, niḥi mah hiṯḳen bāh.»
024. hanna bōṯar iṯṯer ṯlōṯa yūm rixpi lanna ḥmūra w zalle. zalle ʕa ḏoččil_ayba emme.
025. ʕaynēll_emme rbīʕa ḳūrah w čūyṯ aḥsa m-xān w faṯṯīḥa, w_uxxu ma ʕammaḥəčya čeləmṯa ʕamlaḳḳḥa ḏahba m-ṯemmah.
026. ʕaya? liʔannu bə-ġyōbil_ebra inḥeč eʕla iṯṯer malač.
027. iṯṯer malač amrūla innu: «mā šḥammīya hāš p-ḳaʕətṯiš hōxa?»
028. amrōl: «xayra lib bōʕ alō. ana ibray ṭáššaray w činya mah hiṯḳen ʕemme. hū ameṯ, hū ma ṯḳelle činya, bēs xayra lib bōʕ alō.»
029. amrūla: «ppaʕlō innu xayra bə-ffōš, ppaʕlō uxxu ma šmaḥəčya čeləmṯa šlaḳḳaḥ ḏahba m-ṯimmiš.»
030. waḷḷa aṯa l-ʕal_emme hanna, ʕaynēl ḥašīša ḳūrah w_uxxu ma ʕammaḥəčya čeləmṯa ʕamlaḳḳḥa ḏahba m-ṯemmah.
031. ʕaynēll_emme p-ḥōlča ġayr ḥōlča, faṯṯīḥa w hān ḏahbō ḳūrah, ya laṭīf.
032. ṭaʕnil_emme w ayṯna ʕa bayṯa w_arnḥi lān ḏahbō b-anna xorža w_aṯa ʕa bayṯa.
033. amrōle eččṯe: «hā, mbayyan ʕawwtičəll_emmax.»
034. amella: «wrīš anṣīṭ! uxxu ma ʕammaḥəčya čeləmṯa, ʕamlaḳḳḥa ḏahba. awḳi šiḥi mah hōyṯ ḏoččṯa hēl, nebʕa w ḥašīša ḳūrah salleḳ.»
035. amrōle: «aḥčō niḥi ʕemmah, mlaḳḳḥa ḏahbō?»
036. aptaṯ uxxu ma maḥəčya mlaḳḳḥa ḏahba.
037. amrōle: «rawwēž sōb immay sōb! sōb immay ʕa ḏoččil_emmax! balči xīt maḥəčya w mlaḳḳḥa ḏahba.»
038. amella: «ē, natōl_immiš!»
039. emmah malʕūnay baḥer w hanna blō xulle m-mūn? mn-emmah.
040. aṯaṯ emmah, amrōle: «bex čarənḥinnay ḏoččil_arənḥiččil_emmax. balči nmayṯya ḏahbō xēt ana.»
041. amella: «ē, čūʕliš.»
042. arənḥa ʕal-anna ḥmūra w zalle p-ḳṭōʕi šimša. arənḥa b-ḏočči wa ḳaʕya emme.
043. hō nḏ̣ōḳaṯ w ʕaya malʕūnay, aptaṯ čōfra w sōppa w nḏ̣ōḳaṯ baḥer.
044. inḥeč eʕlah xīt iṯṯer malač b-lēlya, amrūla: «mā šḥammīya?»
045. amrōl: «šarra ya yanʕlennil_ōbo til_ayṯnay l-ōxa, ʕal_ōbi til_arnḥay, ʕal_ōbo xān.»
046. aptaṯ sōppa w čōfra, amrūla hān iṯṯer malač: «ppaʕlō šarra exma šḥammīya!»
047. hanna beʕəl berčah, bōṯar iṯṯer ṯlōṯa yūm amrōle eččṯe: «wrōx zē, ayṯō immay! ḥmū mah hiṯḳen bāh!»
048. zalle l-ʕal_emmah, ʕaynēl čūyṯ ġayr ġirmū w ḳamṣō. xililla waḥšō, čūyṯ ġayr ġirmū w ḳamṣō b-ō ḏoččṯa.
049. ʕappān b-anna xorža w_aṯa.
050. eččṯe nṭirōl_emmah innu bi-čayṯ ḏahbō, amrōle: «hunayba immay?»
051. amella: «immiš p-xorža, li-kulli mriʔin mā nawa.»
052. ʕumr əs-sāmiʕīn yṭūl.
