001. awwal mā ačšifnaḥi lō šaġəlṯa ti mūya wa ōyṯ žōra lēḥ, ḥawšōnay.
002. ayṯay xabīr ʕala asōs yačšefle b-arʕe hōn ōyṯ mū.
003. fa li-ḏālik ana wa nūb m-mašrūʕa tīḥ b-ġappōne, ʕaynille ṭʕīl lanna ḳīsa w ʕammallex b-ōḏ_arʕa.
004. zlillay leʕle amrille: «mā ʕačmušw xān?»
005. ōmar: «ʕanmačšfin hōn ōyṯ mū».
006. ana la xaššaṯ b-ʕaḳlay hō ʕamalōyṯa, ōmriṯ: «mā yaʕni, ḳīsa bēle yačšfēn mūya čuḥči ḥiməš mitər aw emʕa mitər b-arʕa?»
007. aptiṯ yaʕni aspičči šaġəlṯa hōzwan.
008. ḳōmiṯ aspičči lanna ḳīsa menne b-ḏoččil_aššarlay hanna zaləmṯa innu hōxa ōyṯ mū w aptiṯ nmallex.
009. imṭiṯ l-ḥaṣṣi lān mū, aptay nūḥeč hanna ḳīsa ʕlāy.
010. ē, aptiṯ atar nimġarreble ḏuččōṯa ib ōyṯ mū mačšūfan, yaʕni čaššīfa hō ḏoččṯa eppa mūya.
011. aptiṯ nasebi lanna ḳīsa, nmallex eʕla, luḳḳi nmūṭ l-ḥaṣṣi lān mū nūḥeč.
012. w aptiṯ atar nmisčaʕmēl lō ʕamalōyṯa, w aspillay másalan ʕa blatōya ḏoččil_ōyṯ mūya, ʕa mʕaḏ̣ḏ̣amīye, ʕa ruḥaybe, ʕa ḳuṭayfe, ʕa žarut, ḏoččil_ōyṯ mū nasebəl nmačšefl əʕlāy.
013. mah mil_ōb ġomḳun másalan nūḥeč hanna ḳīsa ʕlāy, emʕa mitər, ḥiməš mitər, šīč mitər nūḥeč ʕlāy w minčšaf innu mūya l-uḳči ḳawyin m-luḳḳi xaffīfin.
014. yōmi mūya ḳawyin ḳīsa nūḥeč p-sorəʕṯa w nūḥeč p-ṯuḳla.
015. yōmi mū xaffīfin nūḥeč b-hudū w mēt baṣīṭay yaʕni, maržef w nūḥeč ḳāl ʕa ḳāl luḳḳi mūya xaffīfin.
016. w mn-istintāž lō ʕamalōyṯa aptinnaḥ nimbayynīl mūya innu b-ḏoččil_ōyṯ mū minčašfin ḳawyin aw másalan ḳallīlin.
017. w hanna ḳīsa hūh m-ti ḥawra aw ṣafṣōfa, aw ḳīsi ṯēnča másalan nūḥeč xīt.
018. xulle ḳīsa ti ṣafṣōfa w ti ḥawra w ti ṯēnča nūḥeč ʕa mūya.
019. hōn mil_aybin mū minčašfin bēh, sawāʔan ġammīḳin aw ṭayyīšin aw ḳallīlin aw summūrin, mačšefəl hanna ḳīsa.
020. w ḳīsa bēle yīb ib xōḏ̣ar w ib eppe ḥinnīṯa, w m-ʕōta hō saləfṯa l-žesmi lanna insān.
021. hanna insān yōmi žesma tīḏe eppe mawād ḥadidīye žaḏḏābe, ṭaʕēl lanna ḳīsa, luḳḳi mūṭ l-ḥaṣṣi mūya, žāḏibīyet əl-ʔarḏ̣ ḥazḳōl lanna ḳīsa, ižbāri nūḥeč meʕle minṭway w nūḥeč nūḥeṯ.
022. w yōmi mū xaffīfin nūḥeč b-hudū w yōmi mū ḳawyin nūḥeč p-sorəʕṯa.
023. hō ʕamalōyṯa til_ačšfačči ḳīsa innu mačšefi mūya.
024. w ōyṯ menne nūḥeč ʕa maʕdan ka-ḏālik əl-ʔamr aw mawād ġayr mūya xīt, maʕdanīye xīt.
025. luḳḳi žesmi lanna insān ḳābil, yaḥḥčenne ʕa maʕdan xēt, nūḥeč ʕa maʕdan.
026. hō šaġəlṯi ḳīsa, mačšfō mūya w ġayra ḏālik yaʕni.
