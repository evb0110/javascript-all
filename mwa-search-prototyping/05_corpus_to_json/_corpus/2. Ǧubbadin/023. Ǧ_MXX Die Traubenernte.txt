001. maʕ šṭōḥa b-ʕēḏi ṣlība.
002. b-ʕēḏi ṣlība anaḥ hōxa b-ġuppaʕōḏ, lēlya ʕēḏi ṣlība maptin mbaššlin buššōla čayyes w xōla čayyes.
003. ʕṣofra atar mláppasin, mxassin ḳamṣō čayyīsin, ib žāx, ib čūyṯ aḥsa m-xān w zlīl ʕa šṭōḥa.
004. mḥámmalin ṣafyṯa, hōḏen ṣafyṯa naḳʕīl ʕinbō bāh.
005. ṣafyṯa naḳʕīl ʕinbō bāh w aspīl lanna xōla w zwōḏa čayyīsa w zlīl ʕa xarmū. nūzin ʕa xarmū.
006. nūzin ʕa xarmū, nḳōʕin nmaptin nḳōṭʕin ʕinbō w ḥarīmča šōṭḥa, w anaḥ ib nlappīsin w nxassīyin ḳamṣō čayyīsin.
007. ṯarč eṯlaṯ šaʕ, l-ʕemmil_alūla nūmrin: «ṯōn baḥ nūxul atar!», yaʕni ščaġlinnaḥ felči lanna šoġla.
008. nūṯin, nimḳárrabin nūxlin w lab ēḥ žarōya xān čulǝḥčullaynaḥ.
009. ib nsībin buntḳa wa nimḳáwwasin lab ōyṯ.
010. wōyṯ ṭayrō baḥer awwalča, yumūḏ čūyṯ ṭayrō.
011. nimsáyyatin ṭayrō w nṣalīl w waḥšō b-ō barrīya w nūxlin w žarō ṯīl, ḳōʕin ōxlin w minbaṣṭin w ḳōymin maptin mʕannin.
012. mʕannin w rōḳḏin xān l-ḥatta ʕemmi l-ʕaṣǝr.
013. ʕemmi l-ʕaṣǝr, ib tunya bi-čiʕrab, iṯḳen saḳǝlṯa, ḳorṣa, lafaš ōyṯ... lafaš ōyṯ šṭōḥa nūṯin ʕa tarba.
014. nūṯin ʕa tarba, ōyṯ ḏoččṯa bayn tarbō haxxanū, muḳbalči tarbi maʕlūla hōxa, ib ḥimnaḥi šappō žammīʕin b-ān šappō w xūl xassīyin w lappīsin.
015. mišwin, mišwin... ōspin mēt w maptin mḳawwasilli ti maseble.
016. ti maseble lanna ma ešme mḳawwasille.
017. buntḳa čṯīrče ti čapsūn, ti čapsūn ču čyaḏḏaʕle.
018. hō taččilla, barōta mišwin bāh w tōččin bāh, aywa w eppa fašǝčṯa.
019. maptin mḳawwasīl, ti masebi lanna nišōna hanna ib yaʕni šōṭar, šōtar.
020. ṯīl l-ōxa, l-ōxa atar, mʕallḳin nūra bān šuḳō.
021. mʕallḳin nūra rappa w ṯīl mlamǝlmin uxxul naḥḥīṯa b-naḥḥīṯa.
022. mlamǝlmin w ḳaʕīl w maptin mʕannin w rōḳḏin w tōpčin ṭūlči lanna lēlya xēt, xān xān l-ḥatta ʕṣofra.
023. ʕṣofra xēt baḥ nʕōwet ʕal-anna šṭōḥa, ču ḥay yaḥasslun b-iṯṯer ṯlōṯa yūm ču ḥay yḥasslun.
024. ti mišwin iḥtifōl b-anna lēlya mišwin iḥtifōl rāb. 
025. mišwin iḥtifōl rāb maxramčal mā? maxramča ʕēd iṣ-ṣalīb.
026. ʕēd iṣ-ṣalīb anaḥ ġappaynaḥ wa ēli ḳīmča baḥer, čūb xwō yumūḏ.
027. yumūḏ čūle ḳīmča —̣ lā b-maʕlūla w la hōxa.
028. b-maʕlūla aṣlaḥ ḏemǝʕṯa, mižčamʕin yaʕni xān.
029. hōxa lorčaʕ yaʕni ižčmaʕ xalḳa baʕḏ̣īn w lorčaʕ... lorčaʕ iṯḳen ʕinbō.
030. ē, xān luḳ mḥasslin bǝ-šṭōḥa atar ḳaʕīl bǝ-blōta.
031. naṭōra hōṯe... ōyṯ naṭōra atar. naṭōra ṯēle —̣ ḳʕēle ib hān šattuḥō ʕamšōṭḥin —̣ ṯēle mayṯ ḳaṭṭūfi ʕinbō, mamrille: «šmūlčax», w «ahla w sahla!»
032. bi-yappēle ḳiršō atar. maffeḳ ḥimǝš warǝḳ, ṯlēṯ warǝḳ, eʕsar warǝḳ.
033. ti bi-yapplēle mapplēle w mamelle: «yčaṯṯarēn xayrax!» w mamelle: «zē atar šarrō! zē šarrō atar!»
034. ib ōyṯ xōla zelle, lab ixfen zelle ōxel w lab ču ixfen mūmar: «waḷḷa hōš axliṯ b-bay aḥmat xaṭṭab, hōš axliṯ b-bay aḥmat xaṭṭab w_aṯiṯ».
035. mamrille: «waḷḷa ahla w sahla bāx!»
036. nḳōʕin ʕa šṭōḥa, ʕamalōyi šṭōḥa, ʕamalōyi šṭōḥa nnaḳʕīl lō mā mšammilla? ṣafyṯa, mšammilla ṣafyṯa, ḳilya ešma ḳilya ṣafyṯa.
037. naḳʕilla b-anna lažan w ṯīl luḳḳi bi-yšuṭḥun atar.
038. čōppin mešḥa, mešḥa ti zayṯō čōppin ʕal-anna... ʕal-ō ṣafyṯa.
039. mayṯin ʕinbō atar, marnḥin b-anna lažan, mġáṭṭasin... mġáṭṭasan ḥarīma.
040. eḥḏa ṭōʕna šōṭḥa b-arʕa w_eḥḏa mġáṭṭasa.
041. yalla yalla yalla l-ḥatta luḳḳa ḥōsel hanna mušṭōḥa.
042. luḳḳa ḥassel hanna mušṭōḥa —̣ ib lafaš ōyṯ ʕinbō b-anna xarma —̣ nūḳlin l-ġayri xīt, xarma ḥrēna.
043. xēt xwō xān, nefši mēt, nefši lanna mēt hanna, ē, l-ḥatta luḳḳa mḥasslin.
044. naṭrilli atar ʕasra, ḥammeščaʕsar yūm, ḥammeščaʕsar yūm ib iṯḳen pšōṯa, ib inčeb, iṯḳen pšōṯa. 
045. xēt nūzin nefši ʕēd iṣ-ṣalīb xēt nimláppasin w nimxassin ḳamṣō čayyīsin, nūspin xōla čayyes w nūzin.
046. hō blōta xulla ayba b-ān xarmū.
047. nḳōʕin atar nimḥawwšin w nimšattrin ʕitlō ʕa blōta ḥatta luḳḳa nimḥasslin mn-anna ḥawwōš pšōṯa, ib ayṯnaḥlen ʕa bayṯwōṯa l-ōxa.
048. ma baḥ nušw bē atar? baḥ naḏǝrxenne maxramča ntappesenne tepsa xwō lanna ti axǝlnaḥle.
049. nūṯin l-ōxa atar naspille, ōyṯ matōra —̣ činya ḥmīčne činya lā, b-maʕlūla ōyṯ menne baḥer —̣ marnḥille ʕal-anna matōra.
050. marnḥille ʕal-anna matōra w iḳter baġla w mabǝt maḏrex.
051. maḏrexǝl ṯōḳen mišwille fčīča.
052. fčīča nmišwilli, nmarnḥille boḳʕṯa, ʕasra, ḥammeščaʕsar yūm ib inčeb.
053. luḳḳa nūčeb nmayṯin ḳattumū —̣ ḳattūma.
054. hanna nḳattille bē xān nḳattille, nūzin ʕa maʕṣarča atar.
055. awwal yōma nimraččbin ʕa tiġōra, nimraččbīl lanna fčīča ʕal-anna tiġōra w nčōppin mūya eʕle.
056. ṯēn yōma atar xēt nūspin xēt tiġōra ḥrēna.
057. nčōppin b-anna tiġōra w nmaffḳīl... ti tiġōra awwalnū nmaffḳīl w nčappīl ʕa tiġōra hōṯe w hanna nmūlin eʕle mū.
058. til_awwal yōma nmūlin eʕle mū w hōṯe nčappīl lanna ʕaṣīra eʕle, žullāb nčappille eʕle.
059. ṯēlēṯ yōma xēt, xēt tiġōra ḥrēna.
060. xēt nūṯin nmaḳimīl lanna, til_anna waṣṭanū nmaḳīmīl xēt w nčappīl ʕa til_ayṯnaḥli yumūḏ.
061. nmaḳimīl lanna ʕaṣīr, lanna žullāb w nčappille_eʕle.
062. tōr xēt nmaḳimīl til-anna tiġōra w nmišwille ʕal-ōṯe w hanna xēt nmūlin xaṭǝrṯa ḥrīṯa eʕli mū.
063. ṯlōṯa yūm ib yaʕni xammar, iṯḳen ṯlōṯa tiġōr.
064. arpʕa yūm atar nūṯin, hanna ixǝrnūyi xūl.
065. nxarrille w naspille ʕa maʕṣarča w nmaḳīmin mn-anna tiġōra hanna l-ʕal-anna w hanna l-ʕal-ōṯe, l-ʕal-ōṯe maxramča yaʕni yinḏ̣až hanna hanna... ma ešme, la yōčem ḥalyūṯa bē.
066. ṯlōṯa yūm, ē l-ḥatta luḳḳa ḥōsel hanna tepsa, arpʕa yūm, ḥamša yūm, luḳḳa ḥōsel.
067. luḳḳa ḥōsel hanna tepsa nmaffḳille w nmayṯille ʕa bayṯwōṯaḥ, nmarnḥille b-bayṯa.
068. mīt marnḥille xwō lanna ti ḥmīčne hōš w ōyṯ mīt atar mayṯin mn-anna mn-anna... ma ēšme, mišwin b-mistīḏe.
069. mišwin kīlo mīt b-misti lanna xalḳīna rāb —̣ asebli mēt ṯlēṯ kīlo, irpiʕ kīlo —̣ w mabǝt mareṯli, mareṯli, mareṯli w marnaḥǝl.
070. marnaḥǝl ḥamša yūm, ib iṯḳen xwō lanna ti ḥmīčne, hanne ti ḥazzeḳ.
071. maffḳilli atar w ōxlin menne w mzappnin menne w hanna hō ti šṭōḥa, hān ti pšōṯa w ti ṯinū.
