001. wōyṯ iṯṯer rfīḳ, arnaḥ tahra ʕimmāy.
002. aḥḥa miščġel sōysa w_aḥḥa miščġel ḥallōḳa.
003. aḳam w zāl, amrūl baʕḏ̣īn baʕḏ̣a: «baḥ nzellaḥ ničrazzaḳēl_alō bə-blōta ġayr lō blōta, hō blōta lō-ḏ̣illaḥ šoġla bāh».
004. aḳam w zāl iččfaḳ ʕala asōs innu ti ṯaḳelle šoġla uḳḏum ḥrēna yaxrež ʕa rfīḳe.
005. zāl ṯḳēl šoġla l-ḥallōḳa, aptay miščġel ġappil_aḥḥa.
006. hanna mūr ʕammiščġel ġappe maḥleḳ l-ʔamīra w lə-bnūyil_amīra.
007. aḳam šattre yaḥleḳəl.
008. zalle leʕle l-ʕal_amīra.
009. uḳčil_aḥleḳle aʕžbačči ḥallaḳūṯa tīḏe, til_ō zaləmṯa, amelle: «hāč bax čōḏ̣el ġappay ʕala ṭūl, ʕačmaḥleḳ hōxa, līlay w lə-bnūy w l-ḥašīṯa tīḏay».
010. amelle: «ana īlay mʕallmūna, bax čsublay ezna menne!»
011. amelle: «naseblax ezna menne».
012. sable ezna menne w iččfaḳ hū w hū ʕala asōs yōḏel ġappe ʕammaḥleḳ.
013. bōṯar ʕasra, ḥammeščaʕsar yūm amelle: «īlay rfīḳa ana, bīlay nīz ntawwaḥ eʕle, la yūḳu ču ṯaḳḳīlle šoġla maxramča nappēle maṣrūfa, bax čappīlay ḳiršō!»
014. appēle ḳiršōya w zalle ytawwaḥ ʕa rfīḳe — ščiḥne.
015. amelle: «hōn ṭaššarīčnay w zlīčlax w ana čūlay la šoġla w la mēt?»
016. amelle: «anaḥ xān iṯḳen ʕimmaynaḥ w čʔaxxarnaḥ eʕlax w...»
017. aḳam aspe w zalle l-ʕa mūn? — l-ʕa_amīra.
018. zalle leʕle l-ēl, amelle: «mā miščġel hanna rfīḳa tīx?»
019. amelle: «sōysa».
020. amelle: «aṣbaḥ īlay ana iṯṯer ḥṣōn aṣilōyin, bīlay yiḥəmlīlay niḥi innu maẓbuṭ aṣilōyin willa ču aṣilōyin».
021. aḳam inḥeč liʕlāy l-ḏoččil_aybin l-anna stōbla, ḥmān, amelle: «hān emmun ṯawrča!»
022. amelle: «ṯōḳen ḥṣōna?»
023. amelle: «ana xān ʕanamellax».
024. aḳam šattar ayṯne — l-mūri zbīnle minnāy, l-mūri zbinl əḥṣanū, l-mūrun yaʕni asasō — amelle: «īxet čzappinlīlay ḥṣanūya aṣilōyin w hīn emmun ṯawrča?»
025. amelle: «lā, aṣilōyin!»
026. amelle: «laʔ, ōyṯ sōysa ġappay ʕammamillay innu hān ču aṣilōyin hān, emmun ṯawrča».
027. aḳam ayṯūl lanna sōsya, amelle: «ṭayyeb hān...» inḥeč l-erraʕ liʕlāy l-ʕa ḥṣanū amelle: «īxet ḏiʕčən hāč lab emmun ṯawrča?»
028. amelle: «ʕōtil_aṣilō bēs čunhur bē mabət māp ḥessa, mṣahṣin. hān aptinnaḥ nnūhrin bōn, aptay mlaččḥin b-lišanāy w šaġəl lanna... lišanū ti... laččūḥi lišanū šoġl ṯawrō hanna».
029. amelle: «fa iḏan ana bin naḥčēx yaʕni mā ḳeṣṣṯi lān, lān — mā išmāy — lān iṯṯer ḥṣōn».
030. amelle: «hān iṯṯer ḥṣōn emmun aṣilōy amma uḳči naččžāč emmun, bōṯar ʕarufči zamūna čwaffaṯ».
031. uḳči čwaffaṯ emmun — ḥṣōna aṣilō ču nūyeḳ ġayr m-ṯawrča — ayṯinnaḥ ṯawrča w aptinnaḥ nmaynḳīl lān ḥṣanū mennah ʕala asōs, minšān, maxramča yiʕčōšun yaʕni w iʕčaš w_iṯḳen xān».
032. amelle: «māši l-ḥāl».
033. amelle: «aṣbaḥ ana īlay eččṯa bax čsuslīlay».
034. amelle: «ana ġabrōna nsōyes ḥṣanūya w nsōyes raxša, ext bin nsuslēx?»
035. amelle: «ábatan, lab ču čsayesla l-iččṯay ču čyōḏaʕ ma ṯōḳen bāx».
036. amelle: «aṣbaḥ bax čappīlay amūna, maxramča la čḳuṭlinnay yaʕni lab bin nsusenna».
037. amelle: «nmappēx amūna!»
038. amelle: «aṣbaḥ šattōr eččṯax w bnūx w emmax ʕa ḥammūma ti šūḳa».
039. awwalča ḳadīm ōyṯ ḥammamū la yazāl ōyṯ ḥammamū p-šūḳa, ti šūḳa hōš.
040. šáttarl_emme w hōṯe inṭar p-ṯarʕi ḥammūma.
041. ḏʕān yaʕni uḳčil_iʕber l-ḥatta uḳčil_infeḳ ōḏ̣el inṭer b-xlō.
042. uḳčil_infeḳ lə-xlō amella l-ō ḥarīmča uḳči nifḳaṯ — ḥarīmča ṭabʕa bēs čuffuḳ m-ḥammūma ṯōḳna yaʕni maʕžba — amella: «ayṯōy nošəḳṯa!»
043. amrōle: «ōbux w abi šattrax w abi ma išmāy...» ḳimačči ḳalō w laməlmačči naḥḥīṯa eʕlah w aṯa ʕasčra: «māh hōyṯ?»
044. amrōl: «ana eččil_amīra flanū w hanna ʕammamillay čiḏa mā čiḏa».
045. čaršunne w_aspunne l-ʕa mūn? l-ʕa_amīra.
046. uḳšil_imṭay l-ʕal_amīra ameləl: «xalaṣ, ṭaššarōn zlōn!»
047. ḳállaʕi ʕaščra tīḏe w ʕappre l-ulġul.
048. amelle: «mā iḥmič b-ōḏ_eččṯa tīḏay?»
049. amelle: «hōḏen eččṯa tīx asōsah náwaray».
050. amelle: «ṭayyeb, ʕaya ḏʕīčna, ext_asōsa náwaray?»
051. amelle: «laʔinnu uḳčil_amrilla: ayṯōy nošəḳṯa! ib wa marōh yaʕni ḏāt ḳīme w čayyīsin w ma išmāy, wōb aḏ̣illaṯ naṣṣīṭa w zlalla sawəlfallax amrōx: iṯḳen ʕimmay čiḏa ma čiḏa. šattrič hāč ayṯīčnay, ma čbōʕ išwič bāy».
052. amma li-ḏālik mazōl ḳimačči ḳalō w ma išmāy čimtawwaḥ ʕal_asōsah, lab čūb žeččah lab čūb emmah lab čūb ma ešme... l-muhīm asōsah náwaray.
053. amelle: «māši l-ḥāl».
054. amelle: «bax čsusinnay līlay aṣbaḥ».
055. amelle: «yā amīra, ana ġabrōna mūn mawḏaʕlay w...»
056. amelle: «ábatan! ču nimṭaššarlax nihaʔīyan ġayr ma čsusinnay w čiḏʕinnay mā».
057. hanna uḳčil_ačšaflēle ḥṣanūya w_ačšaflēle eččṯe aḳam šwēle zwōḏa, lasa mappēle ḳiršō.
058. šwēle zwōḏa, zalle, amelle: «ṯēn yōma bax čʕōwet!»
059. amelle: «nimʕōwet».
060. uḳčil_aṯa amelle: «bax čsusinnay!» ṯēni yōma.
061. amelle: «ablōy amūna!»
062. amelle: «appillax amūna».
063. amelle: «hāč ōbux ʕašši, hāč ōbux ʕašši».
064. amelle: «ṯōḳen?»
065. amelle: «ábatan! zē šaʕʕēl emmax! ana ʕanimḥačēx čalōma ti maẓbuṭ».
066. amelle: «māši l-ḥāl».
067. zalle hanna l-ʕal_emme, amrōle: «aʕūẓu bil-lāh, hanna ōbux flanūya w žettax flanūya w amirō bnūyil_amirōya».
068. aḳam ayṯay hanna žʕīlča ti mūya w arnaḥ erraʕ menna ḏlūḳa w aptay b-anna wsūḳča l-ḥatta uḳčil_aptaṯ maġəlya — lān mū.
069. uḳčil aptay maġlin hān mū aḳam natēl_emme, amella: «yā šmaḥčyōlay tuġray mannu ōbuy yā omma bīlay ntuppinniš b-ān mū nxarrḥinniš».
070. «wrōx ya ibray ġayyōr, baṭṭōl, ḳēm arnūḥ!»
071. amella: «ábatan! čūṯ natīžča nihaʔīyan ġayr ma šaḥəč mannu ōbuy».
072. amrōle: «waḷḷa ōbux amīra bēs ōbux wa ču ṯēle busunūya w ōyṯ ʕašši ġappaynaḥ dāyman». amirō ēl ti mišwin xōla ma xōla ʕaššō.
073. amrōle: «aḏəmxičči ḳūray w aṯič hāč».
074. «wrēš mā ʕašmaḥčya».
075. amrōle: «xān lab bēx naḥčēx yaʕni ʕal maẓbuṭ, xān iṯḳen w zōʕiṯ ʕal-anna mūlča másalan yuspunne, yḳimunne yarnḥunne hān warraṯō ma išmāy, aḏəmxičče ḳūray w aṯič hāč».
076. amelle: «ṭayyeb, ṯō niḥ l-ōxa hāč, mimma ḏʕīčnay másalan ōbuy ʕašši?»
077. amelle: «ana susəčlēx ḥṣanūya, šwīčlay zwōḏa, susəčlēx eččṯax xēt ḏʕičča, ʕōwtič šwīčlay zwōḏa. ana nūṯ nṭaššīri blatōy w nūṯ mə-blatōy l-ōxa nūsub zwōḏa nūxul ana willa bin nūsub ḳiršōya nappēl bnūy?
078. fa li-ḏālik uḳči ʕačmappīlay... ʕōtil_amirōya dāyman yaʕni mappin yaʕni... čáramun rāb w mappin másalan ḳiršōya w mappin šaġəlṯa, hāč arəhṭič šwīčlay zwōḏa w hō šaġəlṯi zwōḏa šaġəl ʕašši fa li-ḏālik nyaḏḏeʕ yaʕni ḏʕičče mannu ōbux hāč w mūr šaġəlṯa hōḏen w...»
