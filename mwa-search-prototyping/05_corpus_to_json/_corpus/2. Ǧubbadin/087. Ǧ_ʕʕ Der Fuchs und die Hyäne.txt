001. ḥučīṯa ti allafunna // b-ʕunnīṯa bin nišwenna. // wōyṯ ḏ̣abəʕṯa w ṯaʕla // ʕamrōḏin čuḥči šenna.
002. amrōli: «ēḥ hōḏ_arʕa // čuḥči šenna minzarʕa. // ḳō zē nzurʕenna zarʕa // w uḳči sōlḳa nuxlenna.»
003. amella abi malʕubō: // «ya ḏ̣abəʕṯa billa ʕonta, // šṭaʕnū ḳatrībi ḳaṭrībi ḳaṭrībi ḳaṭribō // willa šṭaʕnūl lō senta?»
004. amrōli: «senta w xorža w maḳḳubō // w hāč haṯīn ya_abi zenta.» // w naḳḳal uḳḏum mə-ʕrabō // ʕa čuḥči šenna yirḏunna.
005. ḳaṭrībi p-xaṣri šačče // w hī l-senta šahəšṭačče // w allxaṯ ḳomme w sabḳačče // w hū roḥla mīt yawġenna.
006. uḳčil_imṭay amella: // «hōxa ōyṯ suʔōla: // yā rḏōy hōḏ_arʕa ḥella, // ya l-šenna šimhattyōla?»
007. l-šenna sōleḳ ʕaynalla // w ḥmalla ēla zwōla. // amrōle: «nraḏēla xulla // w yā ṯaʕla hattō šenna!»
008. ḳatərlēla senta w nīra // w erḏaṯ w iṯḳen žʕīra // w hū alṭay čuḥči šīra // b-ḏoččṯa maḳtar yiḥmenna.
009. amrōle: «hattō šenna ḥella // w hanna šḳīfa sappačī! // w īlay bakēt əp-sella // ya_abəl ḥusi tannačī!»
010. w hū mtaḥrež xēfa w mamella: // «yā emmil ʕēmer čičī // wōb saḳṭaṯ šenna waḷḷa // mnawla ana ntursenna.»
011. amrōli «yaḷḷa ččafflēx bnūx // tēr bōlax faṯṯōḥ ʕaynūx // w aḏ̣ēl čḳarneṣi ḏnūx // mīt lab lōḥaṯ čaḥwenna!»
012. faččer abəl nahfōṯa // w b-muḥḥe ixṭar šaġlōṯa // w_uḳči ḥasslaṯ mə-rḏōṯa // zalle bēle yḥačenna.
013. amella: «hōš mlō ḥanniš! // bin-nīz nayṯ ʕinbōya, // nūxul w naṭəʕminniš // w nimlēn xorža w sillōya.
014. w ḥatta nīṯ nišəčḥinniš // w la šinəhzim ʕa blatōya // ṯōy b-ō ṯēnča nḳutrinniš!» // w erṣaṯ ʕemme yḳutrenna.
015. amella: «lab aṯa exma ḳarḳūr // žʕūr ʕlāy w hazzamīn!» // w m-ḳūr lān iṯṯer maʕbūr // ayṯay ʕinbōya čixmīn.
016. w izʕaḳ: «ya ʕammi naṭūr // faššēti aklet əl-ʕəneb w ət-tīn!» // amrōli: «mā ʕačōmar imūr, // mēt ḳessṯax nafəhmenna!»
017. amella: «ʕanimʕannīš: // ʕa ḳuṭṭiš ḳuṭṭiš ʕaḏōne // hōš bi-yiṯ yḳaṭṭašlīš // w yā min ḳaṭṭeš ḥawrōne.»
018. amella: «waṣṣōy mā bīš // w aṯa naṭōra ʕa ḥṣōne // w hō ḥabəlṯa ti niḳtirlīš // lafaš ḥay nfuččenna.»
019. w inəhzem ṯaʕla ʕa ṭūra // w bayni l-ʕaṣər w ʕrōba // imṭay leʕla naṭūra // w časḥa awwal maḏrōba.
020. amella: «šība p-ḳō ḥmūra // w hū tawbu yṯēle p-ḳō ġrōba // w raḏḏlīš hōḏ_arʕi būra // w ḳatriš w iffal ʕa šenna.»
021. ameləl abəl ḥusi m-buʕḏa: // «yāy wa šrappa w ziʕriš ḳomme, // bēs orbi žesma ču mʕāy, // bēle ṯōr ʕaḳla ʕemme.»
022. w axal ʕinbōya w ʕannay // w amella w faṯḥi ṯemme: // «yā emmil ʕēmer bay bay // w hō ḳeṣṣṯa la šinšinna!»
023. ḏ̣abəʕṯa ti ḳtīra bə-xlō // ḳayyam ʕamžōʕra ḳalō. // zlōn zuʕḳōn ʕa ḳawwalō // lab ḥaylīn yfuččunna.
