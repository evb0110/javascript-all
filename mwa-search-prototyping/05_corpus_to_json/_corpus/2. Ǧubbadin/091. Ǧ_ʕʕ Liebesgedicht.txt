001. ʕala dalʕōna w ʕala dalʕōna // ṯō nsawleflax šaʕi zamūna // w hō ḳeṣṣṯa ti bin naḥčenna // ṯaḳḳīna bayn šappṯa w ġabrōna.
002. «ḳarrīb l-ḳūray bēs ṯōra nfaččar // ʕa ġbečča w zayṯa nmiʕčōšin baččar // w alūla xōlaḥ ṯōr mešḥa w zaʕčar // w ti ʕemmi ʕrōba hō ṭayyiḥōna.»
003. «hōxa ġappaynaḥ l-exmi čḥammīllay // mə-ʕṣofra baččar ḏepša mayṯillay // w bīlay šarrūṯa čīb besra ṣallay // w ʕrōba xōlay besər ṣafrōna.»
004. «ōṯ eʕsar naḳəl b-anna mawḏ̣ūʕa // nīzel liʕlayəx w p-tarba ṭlūʕa // ešbaʕ minnayhen weləx ḳaʕḳūʕa // w buššoləx b-eṯlaṯ wōb maʕkarōna.»
005. «ē, ṯō liʕlaynaḥ w ḥmū ġrabōya // laḳḳīḥi ḥoṭre šomən riḥlōya, // līčin ti xwōṯax šoġli bə-xlōya // mūḥ yarḥa p-fōʕla w yōma mʕallmūna.»
006. «šomən saṭlōya tawbu šluḥḳinne // w xafna ʕawwranəx yalla nšiġenne // w šoġla čūb ʕayba, lōzem šiḏʕinne // la fōʕla ʕayba walla sammūna.»
007. «ti ġīlax ēle mačīna w mūla // ya šhōtče ommṯa ḥamyōla // činčīʕlay šōrba nūfeḳ simmūla // w čūyṯ ġayr ḥačya ġayr gangōna.»
008. «mazōl p-ḳerša hāš šḥaḏḏīya // ablōy ḳrōra eʕle šmaḏ̣ḏ̣īya // yumma šbaʕōlay l-exmi šḥammīya // ya omma frōḳa ṭūlči zamūna.»
009. «ʕannūṭḳa b-ešmax baččar w ʕrōba // w ʕannūmra: l-ġayrax čūyṯ xṭōba // w lab bi-ynuxsunnay ḥelle muzrōba // w ḥelle siččīna w ḥelle šanūna.»
010. «mazōli hammay hu nefši hammiš // ya omma nmūyeṯ ya nmūḏ̣el ʕimmiš // yṭulpun mā bōʕin ōbuš w immiš // ʕimmay m-ḳerša l-ḥatta malyūna.»
