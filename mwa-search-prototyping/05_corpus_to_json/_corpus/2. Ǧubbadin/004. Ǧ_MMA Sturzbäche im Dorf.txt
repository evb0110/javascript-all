001. baḥ naḥəč hōš ext ṯōḳnan ḥamlōṯa bə-blataynaḥ w mā ḏ̣ōrram hān ḥamlōṯa w emmat ṯōḳnan.
002. ṭabʕan ḥamlōṯa w saylō ču ṯōḳnin m-misti šičwōyṯa.
003. ṯōḳnin ya b-awwalči šičwōyṯa, ya b-ixerči šičwōyṯa, ya b-awwalča, ya b-ixerča.
004. s-sabab innu b-awwalči šičwōyṯa w b-ixerča, arʕa ib naššīfa, fa luḳḳi ṯēle sayla eʕla w mūya ḳawyin ṭaʕnīl_arʕa w ramla w ṯōḳen ḥamlōṯa ḳawyan.
005. fa ešna mn-išnawōṯa taḳrīban sint alf w tisʕamīye w... alf w tisʕamīye w sittīn aw uḳḏum, b-yumūyi rbīʕa, b-yumūyi rbīʕa iṯḳen ḥaməlṯa mn-ū ḳawyṯa.
006. ṭabʕan ʕemmi l-ʕaṣər ʕayymaṯ tunya w ittaḳ raʕtō w iṯḳen barḳa iḳway baḥer.
007. hanna barḳa w raʕtō aḥḥeč ṭabʕan mūya ḳawyin.
008. fa hōxa ōyṯ ṭurō čuləḥčūl blōta, hān ṭurō xūl allex.
009. hanna ʕafra til_ōb bōn w ramla m-ḳū mūya allex w_iṯḳen saylō ḳawyin.
010. aḥḥa mn-ān fallaḥō wa naffeḳ ʕa šoġla, fa luḳḳil_iṯḳen raʕtōya w ḥamlōṯa aḳam ḥawwel — ōyṯ maḥfarča bi-yuṭmur bāh hū w eččṯi w ʕayōli.
011. iḳʕay b-ō maḥfarča ʕala asōs yunṭur luḳḳi lafaš nūḥča tunya w mahətya, lafaš ṯōḳen, la ḥamlōṯa wala mēt.
012. b-ō fačərṯa hōḏ čḳawway sayla w_inḥeč sayla ʕa misti lō maḥfarča til_iḳəʕ bāh.
013. iḳəʕ čuḥča bə-mʕarrṯa ṭabʕan fa hān mūya aṯun ʕal-ō maḥfarča w hattūn saḳfah.
014. isḳaṭ hanna ʕafra xulle ʕal-ō zaləmṯa w ōḏ̣el iḳəʕ čuḥči ʕafra.
015. eččṯi b-ō fačərṯa wa ōṯya ʕa blōta, ṭaššaračče w aṯaṯ.
016. inṭar marōyi l-ḥatta ʕrōba, uḏōn ʕrōba taḳrīban, lasa ṯēli hō zaləmṯa.
017. šaʕʕlūl_eččṯi: «hōn wōb?»
018. amrōl: «wa iḳəʕ čuḥči lō maḥfarča».
019. eččṯi amrō ḳarribōyi w amrō marōyi blōta xūl.
020. aḳam xūl, uxxul_aḥḥa aspi ḳazəmṯe w aspi črayčīṯe w zāl ʕal-ō maḥfarča ḥatta ytáwwaḥun ʕal-ō zaləmṯa.
021. zlinnaḥ aptinnaḥ nḥōfrin hēl.
022. ḥafrinnaḥ, ōyṯ ʕisər, ṯlēṯ zaləm ʕanḥōfrin.
023. aḥḥa minnāy imḥay p-ḳazəmṯa willa ʕallḳaṯ p-ḳamṣōyi lō zaləmṯa — ōb čuḥči ʕafra.
024. affaḳnaḥi lō zaləmṯa ʕaynaḥle — ʕaynaḥle mēṯ.
025. ṭabʕan arxibnaḥle atar ʕa ḥmūra aw ʕa ḳtīša w ayṯnaḥle ʕa blōta mēṯ.
026. ṯēn yōma ṭabʕan ḳabrunne.
027. w hān saylō til_iṯḳen ḥarreb baḥer.
028. hān šarʕō xūl imlay ʕafra w imlay xifō rappin w baʕḏ̣ bayṯwōṯa xēt iʕber ʕlāy mū, w bayṯa wa raxxay w wōb p-tarbi sayla xēt aspi sayla w zalle.
029. ṭabʕan hō ḥaməlṯa ḏ̣arraṯ w_anfʕaṯ.
030. anfʕaṯ laʔinnu aṯa rayya ʕal_arʕa w xulli xayra yaʕni, w ḏ̣arraṯ innu ḳaṭlačči lō zaləmṯa hōḏen, w ōyṯ baʕḏ̣ bayṯwōṯa hattāč w šarʕō mlāč ʕafra w xifō ḥatta čʕaḏḏabnaḥ naḳəlṯa ḥrīṯa w ḳimnaḥəl.
