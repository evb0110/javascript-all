001. wōyṯ awwalča, ʕa zamūnil_awwalča zaləmṯa ēle bisnīṯa ču ḥayla, w hō saləfṯa ʕa zamūn luḳmūn.
002. luḳmūn wōb ḥčīma b-aṯīn yumū.
003. aḳam ōmrin: «ḳumūn nzellaḥ, nuspenna l-ʕa ḥčīma lčō naḥmēn twō mā».
004. zāl leʕle, aspunna w zāl leʕle.
005. ōčem allīxin ʕa tarba ačṯar m-masōfčil_iṯṯer yarəḥ laḥatta imṭay leʕle.
006. imṭay leʕle amrūle: «ḳaḏ̣īṯa xōn ʕa xōn, hō bisnīṯa ču ḥayla, bēḥ čiḥəmlēḥ mā ēla twō čapplēḥ».
007. aḳam ʕaynay hūh — awwalča wēle ḳanninyōṯa, xulle ti wēle ʕellṯa, hanna twō mfawwar p-ḳannīnča.
008. yaḏaʕle innu hanna twō l-ō ʕellṯa hōḏen.
009. aptay mʕayn b-ān ḳanninyōṯa, lōsa miščḥēla twō.
010. ameləl: «hō bisnīṯa čūla ġappay twō. bax čʕawwtunna ʕa blatayəx».
011. aḳam hān ṭaʕnūl lō bisnīṯa w_aspunna maxramča bi-yʕōwtun ʕa blatāy.
012. hīn ʕawītin p-tarba, imṭay l-ḏoččṯa ṣaḥərṯa hīn marrīḳin p-tarba.
013. čšōwar b-baʕḏ̣īn baʕḏ̣a innu: «ʕaya ču nimṭaššarilla b-ō ṣaḥərṯa čūmūṯ hōxa, aḥsa mā nuspenna nūʕel bāh b-bayṯa».
014. iččfeḳ xūl sawa ʕa xān.
015. awwalča wa čūyṯ, lā mačinyōṯa w lā ġayre, wa ʕamsofrin ʕa ġamlōya w ʕa naḳōṯa w ʕal-anna mēt hanna.
016. aḳam iščḥay... ōyṯ rōġma p-tarbun, arnḥūl lō ḥarīmča, lō bisnīṯa b-anna rōġma w ōmrin b-baʕḏ̣īn baʕḏ̣a: «ṯōn nuḥlobla ṯōr ḥalba m-nūḳṯa w nušwlēla ḳomma, maxramča yaʕni la čūmuṯ m-xafna, belči alō marzeḳla mēt xōla aw šaġəlṯa mēt».
017. aḳam tawwaḥ ʕa wʕōya maxramča yḥulpun bē, lasa miščaḥyin... lōsa miščaḥyin wʕō.
018. hīn ʕamtáwwaḥin aḳam iščḥay muḥḥa ti zaləmṯa, ti ḥarīmča ti zaləmṯa ču maʕruf mah hū, bēs ṯḳelle baḥer mēṯ, yaʕni mūre — žumzomṯa.
019. aḳam ḥalpūle bāh m-nūḳṯa, halpūl lō nūḳṯa b-ō žumžomṯa w šulūla ḳomma w ṭaššarunna w zāl.
020. hīn ṭaššarunna w zāl, aṣfaṯ hōḏen l-ḥōla.
021. ʕaynaṯ xān mn-anna rōġma willa infeḳ ḥūya mn-ān rappō mn-anna rōġma, aptay mfaḏ̣ḏ̣ē samme b-misti lanna ḥalba til_ōb b-ō žumžomṯa.
022. hōḏen mbaṣṭaṯ hō bisnīṯa, ōmra: «čayyes lčō hōš min nšōṯya mn-anna ḥalba nmūyṯa w nmičīḥa mn-ū ḥayōṯa xulla».
023. ḳōmaṯ ščačči lanna ḥalba — wa šlīla hī, hō bisnīṯa, yaʕni ču maḳtra čallex banawəb.
024. min ščačči lanna ḥalba, ḳōmaṯ awḳfaṯ w_aptaṯ b-rahṭa bi-čluḳḥēn marōh.
025. ačimmaṯ rahṭa rahṭa l-ḥatta uḳči laḳḥačči marōh.
026. «mā iṯḳen ʕimmiš? mā, ext šaġəlṯiš, ma kaḏa» ila axírihi, aḥčāl p-saləfṯa mah hiṯḳen ʕemmah.
027. aḳam ōmrin: «lōzem nzellaḥ nʕōwet l-ʕa luḳmūn, niḥi nšaʕʕlenne exət ču ġappe twō w exət hō bisnīṯa ayṭbaṯ hōš».
028. aḳam ʕōwet leʕle, aspūl lō bisnīṯa w ʕōwet l-ʕa luḳmūn.
029. imṭay leʕle, amrūle: «exət amrīčlaḥ hō bisnīṯa čūla twō w hō bisnīṯa ayṭbaṯ? anaḥ nsibilla ʕa tarba w_iṯḳen ḳaḏ̣īṯa xōn ʕa xōn».
030. ameləl: «ē, ana twō nyaḏḏīʕle, bēs čūb ġappay.
031. mina bin nžammaʕleləx ḥūya allef, ṯḳelle ʕomre baḥer šnū, w mina bin nayṯeləx nūḳṯa ḳayyam yaʕni ḳayyōma ču sība ġamlō, čuḥlub, w mina bin nayṯeləx ṭōšča ti bain ōdam, yaʕni ti bisniṯa nifḳaṯ, ḳayyōma bičrōy.
032. čū ḥay nžammaʕēn ʕemmi baʕḏ̣īn baʕḏ̣a, wa čūbin».
033. w hanna twō w ḥislaṯ ḥučīṯa.

