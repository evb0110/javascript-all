001. yōma m-yumū aḳam abu nawwōs w zalle bi-ysōfar mə-blōta lə-blōta.
002. zalle ilḥaḳ zaləmṯa ḥammel šlīfa imlay baṭṭixō, amelle...
003. laḥḳe — iṣhay abu nawwōs — amelle: «čmappīlay baṭṭīxča, nawəlfennax čeləmṯa?»
004. amelle: «sōb baṭṭīxča!»
005. asab baṭṭīxča, axla, amelle: «luḳḳi čʕōbar ʕa mažəlsa, čḥamē ḏoččṯax hōn w čḳōʕ bāh».
006. ōmar b-baʕḏ̣e baʕḏ̣a hanna mūr baṭṭixō: ʕanū čfarraġ ʕal-ō čelmil_awliflēḥ.
007. ōmar: hō čeləmṯa w_asab baṭṭīxča ažīrča.
008. allex ṯōra hū w hūh, čixmīn ixfen, amelle: «čmappīlay baṭṭīxča nawəlfennax čeləmṯa ḥrīṯa?»
009. amelle: «sōb!»
010. asab baṭṭīxča, amelle: «ʕanū, min čmallex hāč w zaləmṯa, čimšaʕʕelle: mah hešmax w hāč mina?»
011. ōmar: ʕanū l-ebərlə mxarrḥa, amar čū nḥmmiyīl lō čeləmṯa ti ʕammawliflēḥ.
012. allex ṯōra ḥrīṯa, amelle: «čmappīlay baṭṭīxča, nawəlfennax čeləmṯa ḥrīṯa?»
013. amelle: «sōb!»
014. amelle: «ʕanū, lab čiḳəʕ b-mažəlsa w xalḳa ʕamšaʕʕlin maʕ ġarḏ̣a, w hanna ġarḏ̣a ōb ʕemmax, la čīmar meʕle!»
015. allex hūh w hūh bi-yiṯḳan mafərḳa, hanna bi-yzelle xān w hanna bi-yzelle xān. 
016. allex ḏeməʕṯa, aḳam isḳaṭ ḥmūra ti mūr ḥammel baṭṭixō.
017. ē, hanna la šaʕʕli maʕl_ešme, aptay zaʕeḳli: «yō, yō, yō», lasa maḥref eʕle.
018. baʕdayn aptay b-rawṭa w aḥwne m-ḳomma, amelle: «ē, wrāx ē, axličən l-eṯlaṯ baṭṭīx, ē ču čōṯ čimḥammel ʕimmay? nzaʕeḳlax: yō, yō, w ču čmaḥref».
019. amelle: «ana mā amrillax? la amrillax min čmallex hāč w aḥḥa, čimšaʕʕelle: mah hešmax w mina hāč? hāč ʕačimnatīlay: ‘yō’, ana ču išmay yō».
020. amelle: «frīsčax, aṣbaḥ bin nīz ničrōfaḳ ana w hāč. hōn bax čīz?»
021. amelle: «ana nīzel ʕa blōtay».
022. amelle: «bin nīz ʕemmax lčō, nimzappēl lān baṭṭixō ġappayəx».
023. amelle: «yalla, ahla w sahla».
024. ḥammalūl lān baṭṭixō w allex w zāl, ōḏ̣el ōzin luḳḳil_imṭay l-bayṯil_abu nawwōs.
025. aḥḥčūl lān baṭṭixō w ḳʕēle aḥšem hūh w hūh, amelle: «čḳōm nzellaḥ l-ʕa ḥūnay, šulṭōna harūn ər-rašīd, nashar ġappi?»
026. amelle: «ʕaya? ḥōnax šulṭōna?»
027. amelle: «ē!»
028. amelle: «ḳō!»
029. aḳam w zāl.
030. iʕber ʕal-ō maḏ̣ōfča, ḳayyam čūyṯ barnaš, ḳayyam baččar, čūyṯ barnaš.
031. ḳʕēle hūh w hūh, amelle: «awḳē nsoble baṭṭīxča htīṯa lčō».
032. aspūle baṭṭīxča w zāl, arnḥūl lō baṭṭīxča ʕemmi ġappōne w ḳʕēl.
033. hōn zalle ḳʕēle mūr baṭṭixō? zalle ḳʕēle ʕa čorsi šulṭōna p-ṣatra.
034. mūmar hūh ʕa baʕḏ̣e baʕḏ̣a abu nawwōs: ʕanū, awlifnaḥle čeləmṯa, ʕanū hōn zalle ḳʕēle, b-ḏočči šulṭōna.
035. aṯa šulṭōna amelle: «šwō maʕrūfa, ḳō m-tarba!»
036. aḳam ḳʕēle ʕa ḏočči ḳōʕ wzīra, aṯa wzīra: «šwō maʕrūfa, ḳō m-tarba!»
037. aḳam, aṯa wzīra ḥrēna: «šwō maʕrūfa!»
038. ōḏ̣el mamrille «ḳō, ḳō, ḳō!» luḳḳil_amṭunne l-ʕačəpṯa.
039. ḳʕēle b-ʕačəpṯa, laʔinnu imlay mažəlsa w ḏočči čursōya hān lə-wzirō, aḳʕunne b-ʕačəpṯa.
040. aḳam ʕaynay harūn ər-rašīd xān, ʕaynēl lō baṭṭīxča b-arʕa, ameləl: mbayyan ōyṯ baṭṭīxča, mina hō?»
041. amelle: «ana nayṯillēx htīṯa».
042. ayṯni lō baṭṭīxča, w ayṯay satra bi-yčubrunna yuxlunna hān ti ḥōḏ̣rin, ameləl: «mannu ʕemmi siččīna?»
043. ōṭeḥ hūh, amelle: «ana!»
044. amelle: «ayṯō siččīna nčubrēl lō baṭṭīxča bāh!»
045. affḳi lō siččīna, siččīna ti mamlačṯa mn-ān xḥulōṯa.
046. ʕaynēla w wáččata harūn ər-rašīd, amēl lān ti ḥōḏ̣rin: «ʕa mā čībin šahtō, hō siččīna ti māh?»
047. amrūle: «ti mamlačṯa».
048. ameləl: «hō zaləmṯa nġībla m-ġappay, mn-ūxa m-mamlačṯa hō».
049. ōṯ uḳḏum, wa ḳayyam čūyṯ barnaš luḳ wa ʕappīrin l-ōxa nġībi lō siččīna m-mamlačṯa, hō ti mamlačṯa, līlay hō siččīna.
050. amrūle: «ē, hō lēx, lēx».
051. amelle: «ʕṣofra baḥ nḥawwalennax ʕa ḳaḏ̣ā, ʕa maḥčamṯa, w b-maḥčamṯa žzōye ti nūġeb šnūḳa aw ḳṣōṣl_īḏe».
052. hān luḳḳil_iffal hōḏ_ommṯa w zāl amelle: «hāč bax činəzrab hōxa lə-ʕṣofra».
053. aṯa abu nawwōs, amelle: «ya ḥūnay, hanna ḏ̣ayfay, mah hēx?»
054. amelle: «ḏ̣ayfax w nġībi siččīna?»
055. amelle: «ē, baṣiṭōy, bex čaffenne yzelle ʕimmay».
056. amelle: «lā, čimhazzemle».
057. amelle: «nyamēx imīnya ču nimhazzemle».
058. amelle: «čmawlefle!»
059. amelle: «xīt nyamēx imīnya la nawəlfenne walla čeləmṯa walla nḥačenne banawb».
060. amelle: «imū imīnya!»
061. īmay imīnya, amelle: «yalla spī! ʕṣofra lab ču čmayṯēle, hāč b-ḏoččṯe nimḥačemlax lēx».
062. amelle: «ē!»
063. aḳam žabḏe hanna w ōḏ̣el ōzin ʕa bayṯe.
064. lā ḥōčne w la mēt.
065. imṭay l-bayṯa, ēle iṯṯer bayṯ, eppun šuppōča, aḥḥa mnaffaḏ l-ʕal_aḥḥa.
066. amelle: «ḳʕō hāč hōxa b-ō ḏoččṯa!»
067. ḳʕēle, zalle l-bayṯa ḥrēna w_aptay mḥačēl_eččṯe abu nawwōs.
068. ʕam yišmaʕ hanna, amella: «ʕanūy, ʕṣofra luḳḳi ṭalebliš ḥōčma ʕa maḥčamṯa, yuspinniš harūn ər-rašīd ʕa maḥčamṯa, bi-ymalliš: mina šayṯyōl lō siččīna?
069. šamrōle: hō siččīna — hū bi-ymalliš šinġibōla m-mamlačṯa — šamrō ḳōḏ̣ya hāš: yā sīdi, ana hō siččīna hōḏen wōyṯ aḥḥa wa nxīsil_ōbuy w_arnīḥi lō siččīna ʕa ṣatre.
070. aṯiṯ, ʕaynīl lō siččīna, nxīsil_ōbuy hanna ġrīma w arnīḥi lō siččīna ḳūre.
071. ḳōmiṯ ṭaʕničči lō siččīna w ntōriṯ b-ān blatō.
072. ḥáyyalla mažəlsa nʕōbar eʕle nmaffeḳi lō siččīna ʕam yiḥmunna barnaš yičʕarraf eʕla.
073. ti bi-yičʕarraf eʕla, ib hanna nxīsil_ōbuy.
074. aḏ̣illiṯ nmabrem b-ān blatō, luḳḳil_imṭiṯ l-ō blōta.
075. affḳičča b-anna mažəlsa ti harūn ər-rašīd lō siččīna, barnaš yičʕarraf eʕla, ōmar: hō siččīnay līlay, hōḏen l-mamlačṯay ana!
076. hanna hūh ti nxīsil_ōbuy b-ō siččīna hōḏen.
077. xān šamrō ḥōčma ʕṣofra luḳḳi šōza leʕle l-maḥčamṯa — šimʕiš?!»
078. aḳam ʕṣofra baččar šaḥṭe w zalle.
079. imṭay l-ēl l-ʕa harūn ər-rašīd, amelle: «hanna zaləmṯa, čfaḏ̣ḏ̣ōl, lā ḥačičče w lā mēt, nyammay imīnya la nḥačenne w la nawəlfenne».
080. hū ʕamḥačēl_eččṯe b-ōṯe ḳočra ʕam yišmaʕ hū.
081. aspūn ʕa maḥčamṯa, amelle harūn ər-rašīd: «ya sīday, mā žzōyi zalmi naġebi mamlačṯa ti šulṭōna?»
082. amelle: «žzōye iʕdōm».
083. amelle: «hō zaləmṯa hōḏen naġəplīlay siččīna m-mamlačṯa».
084. amelle: «ē, baṣiṭōy, w hāč ya zaləmṯa, ʕaya naġpičlēle siččīna m-mamlačṯe?»
085. amelle: «yā sītay, ana la naġpičči siččīna m-mamlačṯe, bēs ana wa īlay ōbo, wa iʕzez iʕlay baḥer, w aṯiṯ leʕle — inxes w hō siččīna ayba b-ġappōne w lawwīṯa b-eḏma.
086. ḳōmiṯ ayṯičča w ntōriṯ b-ān blatō. l-mūn bin načhem, ču nḥammay barnaš.
087. ntōriṯ b-ān blatō, hōn mal nḥōm awḏ̣ṯa nmaffeḳi lō siččīna yiḥmunna.
088. hōn mal nḥōm mažəlsa nmaffeḳi lō siččīna yiḥmunna maxramča barnaš yičʕarraf eʕla.
089. ti mičʕarraf eʕla ib hanna nxīsil_ōbuy.
090. imṭiṯ l-mažəlsi harūn ər-rašīd, affḳičči lō siččīna — ōyṯ baṭṭīxča yčubrunna bāh —, ḳaṣṣōta naffīḳla maxramča barnaš yičʕarraf eʕla, ōmar harūn ər-rašīd: hōḏen līlay, ti mamlačṯay, hō siččīna līlay.
091. maʕnūyṯa harūn ər-rašīd nxīsil_ōbuy».
092. «mā čōmar yā harūn ər-rašīd?»
093. amelle: «lā, ya sītay, hū nġībla m-mamlačṯa».
094. amelle: «ṭayyeb, yōmi naġpi lō siččīna m-mamlačṯa, wa čūyṯ barnaš ʕemmi banawb?»
095. amelle: «wōb ḥūnay».
096. amelle: «zē, ayṯō ḥōnax!»
097. ayṯūl ḥōne, l-abu nawwōs: «imū imīnya la čimzawwet w la čimbaṣṣar!»
098. īmay imīnya, amelle: «ḥmičəl lō zaləmṯa naġpi siččīna m-mamlačṯa?»
099. amelle: «lā».
100. amelle: «ṭayyeb, ib wa nġībi lō siččīna m-mamlačṯax, wa čūb hū w hūh sawa, wōb ḥimne. maʕnūyṯa ḥačye aspač m-ḥačyax hāč.
101. maʕnūyṯa hūh, hāč činxīsil_ōbo b-ō siččīna w ʕačmačhemle čohəmṯa!»
102. amelle: «lā ya sīdi».
103. amelle: «xalaṣ, isḳaṭ eʕlax ḥočma. yā čmappēle yatīṯa til_ōbo, ṯarč emʕa ḏahəb, ya omma baḥ nḥačmennax.
104. exmi wa čnawway čḥačmenne hāč čḳuṭlenne bōṯar ma ḳaṭličlēle ōbo, čōṯ čḳuṭlenni lēli xēt hūh, baḥ nḥačmennax lēx!»
105. «yā sīdi...»
106. amelle: «ábatan, isḳaṭ eʕlax ḥočma. čūx šahtō hāč, w hanna zaləmṯa ʕammaffeḳi siččīna ḳaṣṣōta čʕárrafič eʕla hāč».
107. «ē, mā?»
108. amelli: «bax čutfuʕ ṯarč emʕa ḏahəb yatīl_ōbo».
109. amelle: «yā sītay, hān ṯarč emʕa ḏahəb!»
110. aspi hōṯe ṯarč emʕa ḏahəb w yalla.
111. šaḥṭe abu nawwōs w zalle ʕa bayṯe.
112. amelle: «yalla ẓamṭič, wa bi-ytuḳḳūl zalʕūmčax. yalla emʕa ḏahəb lēx w emʕa ḏahəb līlay!»
113. amelle: «hān emʕa ḏahəb lēx!»
114. aspil_emʕa ḏahəb abu nawwōs w_aptay bə-žxōxa bōn w ḥislaṯ ḥučīṯaḥ.
