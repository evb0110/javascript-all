001. yōm aḥḥa, īlay ffō xassīč, yaʕni xulle ti ḥamēl zōyeʕ minnāy.
002. xassīč yōm aḥḥa w nifḳiṯ ʕrōba m-bayṯa w niḥčiṯ ēl bay žittay ḏōrča ʕaččīḳa eppa ṯannūrča, felči blōta ṯyōla mūfya bāh.
003. ōmriṯ bīlay numruḳ ʕal-ō ṯannūrča, hān til_ayban ulġul mzawwaʕennen.
004. l-muhīm ḏʕiččen ṯarčōṯen mūn hān.
005. eḥḏa minnayhen stōḏay w eḥḏa xān xičyōrča, rappa b-ʕomra.
006. aṯiṯ ʕa ṯarʕi lō ṯannūrča ana w laṭṭiṯ mn-anna ṯarʕa w ntayyīri muḥḥay l-elʕel w nafḥiṯ b-ān ffō.
007. hān ffō luḳḳi ḥmaččen ḥarīmča w hinnen ʕamsawəlfan, ʕamsawəlfan b-baʕḏ̣innen, w luḳḳi nafḥičči lān ffō ana, imġat xān xwō mah hešme, xarṭūma.
008. hōṯa, ti wa ʕamṭōʕša w ʕammūfya b... ʕamṭōʕša w ʕamlaḳḳḥōl l-ōṯa čīf, luḳḳi ḥmaččay irfaʕ ḏwōṯa ʕa hwō w msawəlfa ʕemmi lōṯa.
009. ana nčabhiṯ eʕla innu zōʕaṯ minnay, ḳōmiṯ ṭáššariṯ w zlillay.
010. ṯēn yōma ʕammūmrin: flanūyṯa ečči flanū xān xān rumiš p-ṯannūrči bay ġaḏīyi, činya mā eḥmaṯ sawəfṯa xān.
011. w aspūla yaʕni šaġəlṯa rappa w hī čūla ḳīmča.
012. ḳōmiṯ ṯēn yōma, ōmriṯ: ana mā bin nušw hōš?
013. xassičči lān ffō w nifḳiṯ ana w aḥḥa rfīḳay ʕemmi ʕrōba.
014. ʕayninnaḥ mačīn taksi ōyṯa w ayṯīya aḥḥa.
015. hanna wōb ḏ̣opṭa b-žayša w hōš miščġel imūma bə-blōtaḥ — imūma bə-blōta hū — ayṯīlle b-ožərṯa hanna mūr taksi.
016. ṯinnaḥ amərnaḥle l-anna rfīḳay: «baḥ nzawwaʕēn lanna mūr taksi, mā čōmar?»
017. ōmar: «ṯō niḥi naḳreb eʕle».
018. aḳam zalle rfīḳay intar eʕle m-ṯēni ḳočra w nḳarle ʕa šuppōča, amelle: «čnaḥḥeč ʕa ḏemseḳ?»
019. amelle: «ē!»
020. amelle: «časebi lanna zaləmṯa ʕimmaynaḥ?»
021. aḳam luḳḳi ḥimnay, inšay yūsub ḳiršō mn-anna til_ayṯīlle, mn-anna raččōbil_ayṯīlle, yḳaṭṭaʕenne, w lafaš bēle yawḳef.
022. šáġġali lō mačīna w iṭfar mn-arʕe.
023. m-zawʕṯe lorčaʕ iḏʕay hōn bi-yzelle.
024. bōṯar mi zalla hō mačīna ṯinnaḥ l-ʕal-anna ti wa ōṯ ʕemme, hanna raččōba, aptinnaḥ xān nmūzḥin ʕemme w mattiččil_īḏay ana w ʕanimsallem eʕle.
025. mattil_īḏe xān w ḥimnay — lorčaʕ iḏʕay mā bi-yaḥəč.
026. ayṯay xīsča malya naḳrašča bizrō w fusčḳō w hān šaġlōṯa hannen, aptiṯ ana nčōmeš b-ān čamšōṯa w nmarnaḥ b-ʕuppay w hūh ʕamwaččet w mʕayn bāy w čū yaḏḏīʕlay w mā.
027. asəpnaḥlūle felči ġarḏ̣ōyi w yaʕni w inəxwaṯ, lorčaʕ iḏʕay ma bi-yušw.
028. ṭaššarnaḥle w zlinnaḥ ʕa ġayr naḥḥīṯa.
029. ōyṯ xān šappō — rfiḳaynaḥ — sahrōnin ġappil_aḥḥa, w summūrin.
030. amrille: «farrōġ ma bin nišwēx bōn hōš!»
031. ḳōmiṯ taḳḳiṯ ʕal-anna šuppōča ana.
032. ōb hanna mūr bayṯa ti sahrōnin ġappe, aḳam bēle yaḥref.
033. ġappaynaḥ wa čūyṯ káhraba w lā ōyṯ mah hešme... ʕočma.
034. atar hū ḥammīllay ʕa nohr šuppōča, ḥimnay mn-ulġul.
035. luḳḳi ḥimnay, ʕōwet ffōye ḥuwwūrin xwō lanna xoṯla.
036. amēl lān til_aybin ulġul: «til_ōb minnayəx zaləmṯa w mišwē ḥōle ášbahay yūḳu ylāṭ w yūsub emʕa warəḳ mn-anna šuppōča!»
037. lasa barnaš mčār yuffuḳ.
038. ṭaššarnaḥəl w zlinnaḥ xīt l-ʕa ġayr naḥḥīṯa. 
039. ōyṯ aḥḥa mə-rfiḳaynaḥ wa irḥem eḥḏa w marō ču ʕamrōṣin yappulle, lā p-čayyes w lā b-irtay.
040. amrille: «baḥ nušw šaġəlṯa mēt xān yaʕni nzawwaʕēn marōyi lō bisnīṯa w marōyi lō naḥḥīṯa xulla».
041. ōmar: «mā baḥ nušw?»
042. amərnaḥle: «baḥ nzellaḥ ʕa žēmʕa, narxpēn flanū...» — aḥḥa rfīḳaḥ xān ḳatte ḳallel w ešme ʕumar — amərnaḥle: «hōš nmayṯīl lanna naʕša nṭaʕnille anaḥ w hāč, w nmarnḥīl ʕumar b-mistīḏi lanna naʕša, nnašəllūle brōḳe l-ḥaṣṣi xaffawōṯe w nmaḳʕille b-anna naʕša».
043. ṭaʕənnaḥi lanna naʕša w arxapnaḥi ʕumar mn-elʕel w ṭaʕənnaḥle ʕa xaffawōṯaḥ w ṯinnaḥ ʕal-ō naḥḥīṯa, ʕa ḳommi lān ti wa nḳaṣṣitīl.
044. taḳḳinnaḥ ʕa ṯarʕa ʕlāy, luḳḳi ḥmunnaḥ aptay bə-zʕōḳi ḳalō, amrūl: «ḳumūn, ḥmūn, ōyṯ mīṯa allex l-ḥōle bə-blōta!»
045. žčamʕaṯ naḥḥīṯa ʕlaynaḥ anaḥ, amrinnaḥ hōš yaḏʕillaḥ, nmišwin ḥawšṯa anaḥ w hīn.
046. ṭaššarnaḥi lanna naʕša w_aptinnaḥ b-rahṭa ʕa šḳōḳa.
047. amərnaḥəl: «hōš baḥ nušw faṣla b-nižəm».
048. nižəm ʕala ṭūl iḳəʕ b-anna šīra, čuḥči lanna šīra.
049. ōmrin: «mā baḥ nušw?»
050. amərnaḥəl: «hanna sōleḳ ʕa blōta w mūmar čūyṯ žōn bə-šḳōḳa w sōleḳ ʕa blōta w mūmar: ‘ana nḳōr w ana...’ činya mā».
051. amərnaḥəl: «hōš baḥ nušw bē faṣla».
052. ōmrin: «mā?»
053. amərnaḥəl: «sulḳōn ʕal-anna ʕaččōra l-elʕel — ṯlōṯa —, w ana nnūḥeč l-erraʕ, hū w iḏmex ʕa čaxča ḳommi ṯarʕa, nḳatarle bə-spaʕi reġle b-marəsṯa, w hačəx čžabḏille l-elʕel».
054. zlillay ana b-ḏočči ma bin nḳutrenne l-ḥōle w yžubḏunne b-marəsṯa p-fīx l-elʕel, ʕallaḳ čaxča b-reġle w aḏ̣illinnaḥ nžōbḏin bē l-felči lanna xoṯla.
055. aptay bə-zʕōḳi ḳalō, amrinnaḥ anaḥ: «hōš mūyeṯ zaləmṯa».
056. ōyṯ aḥḥa mə-rfiḳaynaḥ, affeḳ siččīna w ḳatši lō marəsṯa, isḳaṭ nižəm, hū w čaxča l-arʕa.
057. amrinnaḥ: «lčō ameṯ». nhazminnaḥ w silḳinnaḥ ʕa blōta.
058. ṯēn yōma nižəm žammeʕ ʕasra ḥammeščaʕsar zaləm w ʕammaḥčēl saləfṯa, aṯun leʕle žōn w aṯa leʕle činya mannu, rappa ti žōn.
059. ʕammameləl: «aspunnay xān w šwūlay tawšṯa w_aspunnay ʕa bīra ysaḳḳaṭunnay b-bīra ġammeḳ w lorčaʕ ḏʕičči ḥōlay hanūb».
060. amrille ana: «mūn hān ti wa sibillax ʕa bīra?»
061. ōmar: «žōn w hanna malik il-aḥmar činya mah hešme». w aptay hū m-zawəʕṯe l-ṯēn yōma ču yaḏḏeʕ mā ʕamsawlef.
062. ḳōmiṯ amrille ana: «čūb hān ti wa ḳtirillax b-reġlax w žabḏunnax l-felči bayṯa l-elʕel l-ġappi šḳīfa w ḳaṭʕūn marəsṯa bāx w saḳḳaṭunnax?»
063. ōmar: «aṣbaḥ hanna hāč. ʕanū hāč, felči marōx bi-yībun b-zerpa w felči marōx bi-yībun p-ḳabrō!»
064. ḳaṭṭarnaḥ anaḥ w nižəm w zalle išəččay ʕlaynaḥ w žarrasannaḥ.
065. w hōxa ḥislaṯ ḥučīṯa.

