001. wōyṯ aḥḥa b-zamanūye eppi dīna baḥer w ōb bə-blōta w blōta eppa šulṭōna.
002. marōyi lō blōta aptay minḏ̣ōḳin menne, zāl aptay mšaččin eʕle l-anna šulṭōna.
003. hanna šulṭōna amēl: «ayṯlūlay!»
004. ayṯlūle hanna zaləmṯa til_eppi dīna baḥer, amelle: «čḳōʕ čádamay willa nḳaṭellax?»
005. amelle: «ana niḳəʕ nádamay bēs marōyi lō blōta čūp dīna».
006. amelle: «hāč ma bex bōn? uxxu ʕezza wa ʕallīḳa p-čarʕūba, ḳʕō čádamay».
007. hanna lasa ḳōʕ, aḳam šattar roḥle, bēlē yḳuṭlenne.
008. amēl lanna ḥaras tīḏe: «zlōn ayṯunne w_uspunne ʕa barrīya ʕal-ō ġōpṯa, ḳuṭlunne w ṭaššarunne l-xalpō yḳaṭṭaʕunne šaḳfōṯa, xalpō w ḏibō w ṯaʕlō w hān waḥšōyil_aybin b-ō ġopṯa».
009. zāl aspunni hān ḥaras ʕal-ō ġōpṯa bēl yḳuṭlunne.
010. uḳči žammaʕ čuləḥčulle w bi-yimḥunne p-sayfa yḳimlūle muḥḥe ameləl: «awḳfōn ḏemʕṯa! affunnay nṣāl w tōr čḳaṭlillay!»
011. aptay ḳimən ṣlōṯa w ballaš bi-yṣāl, aptay mṣāl hūh, žammaʕ hān xalpō w hān ḏībō w hān ḥaywanū til_aybin b-ō ġopṯa w_aptay mṣallin roḥle, xūl sawa.
012. uḳčil_aptay mṣallin roḥle, hanna ti ḥaras w hanna ḥaras azaʕ menne, lasa mčarrin yḳuṭlunne.
013. ameləl hanna raʔīs ḥaras tīḏun: «ṭaššarunne, la čḳuṭlunne!»
014. žabḏunni zaləmṯa w ʕōwet bē ʕa blōta.
015. uḳči ʕōwet ʕa blōta šattar hanna raʔīs ḥaras tīḏun... šattar hanna šulṭōna roḥi raʔīs ḥaras xebra amelle: «ḳaṭlīčne?»
016. amelle: «lā».
017. amelle: «aya lasa čḳaṭelle?»
018. amelle: «ib wa čḥōm ma iṯḳen ʕimmaynaḥ!»
019. amelle: «mā?»
020. amelle: «ṯinnaḥ baḥ nḳuṭlenne amellaḥ: īlay ṭalab ġappayəx.
021. amərnaḥle: mā hanna ṭalab?
022. ōmar: ṭálabay bīlay nṣāl ṯarč ručəʕ.
023. amərnaḥle: «ē, ṣallō! uḳči ḳimən ṣlōṯa w ballaš aptay mṣāl aptay hān waḥšōyil_aybin b-ō ġōpṯā mṣallin roḥle, w hōxa anaḥ lasa nimčarrin nḳuṭlenne. fa lab čbōʕ čḳuṭlenne hāč, ḳuṭīl! anaḥ čū nimčarrin nḳuṭlenne».
024. amēl: «lčō ṭaššarunne lab čū mūyeṯ l-ḥōle hūh!»
025. l-ḥattal_uḳčil_ameṯ hūh baʕd ʕomri ṭawwīl l-ḥōle, aḳam hanna šulṭōna, šwēle ḳabra w šwēle mazōra mn-ān rappō w hōxa ḥislaṯ ḥučīṯa.

