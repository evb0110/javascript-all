001. tarba awwalča wōb ʕa sʕudōyṯa xulle ṣaḥərṯa, mn-abu šamūṭ l-ḥatta luḳ čōmar: hōḏ arʕi sʕudōyṯa.
002. xulle ṣaḥərṯa w mašaḳḳa.
003. ti wa zelle, wa zelle w ḳʕēle šobʕa ṯmūnya yūm, ʕasra yūm ʕa tarba.
004. wōyṯ aḥḥa, ešme ʕabdallah surīya, zalle b-zamanūye wa ʕemme máčana ġarraz b-ōḏ_arʕa w lorčaʕ barnaš bayyan eʕle, lā xān wala xān.
005. ōčem šobʕa yūm, ṯmūnya yūm, ṭešʕa yūm — hū ġarrez — fāḏ̣in mū ti raditōr, ščān, wa ʕemmi xōla iḥsel.
006. ʕaynē ḥōle bi-yūmuṯ, ma fī natīže, aḳam iḥfar ġūrča w iṭmar bāh.
007. ḳaṭəl ḥōle yaʕni w ameṯ bāh.
008. bōṯar ʕisər yūm, ʕisər w ḥamša yūm, imreḳ mn-ēl.
009. zalla ṭayyōrča mn-ūxa m-surīya, aptay mtáwwaḥin eʕle.
010. iščḥunne — hū w mačīna — mīṯ.
011. mirḳinnaḥ anaḥ ʕal-anna tarba w ʕawetnaḥ.
012. ʕōwtiṯ b-ʕuwatīṯa bal-ḥūḏay, l-ḥōlay.
013. ōyṯ ḏoččṯa, ḏimxiṯ bāh, ešma wādi l-hēl, hō b-arʕi surīya, bayn surīya w bayn ʕirōḳ, ešma wādi l-hēl.
014. ḏimxiṯ m-šaʕṯa eʕsar l-ḥatta ʕṣofra.
015. ḳōmiṯ ʕṣofra waḏ̣ḏ̣iṯ w bin nṣāl.
016. ṣalliṯ w ḥassliṯ, ḳōmiṯ bin nmusḥēn bannawər.
017. ana ʕanimʕayn xān ʕa ṣaḥərṯa, ʕayniṯ ōyṯ šarṭūṭa ʕamlawlaḥle hwō, mn-ān zruḳō.
018. ōmriṯ: «ana waḷḷa bin nīz nayṯēl lanna šarṭūṭa nmusḥēl lō máčana bē».
019. ṭaʕničči ḥōlay w zlillay l-ʕal-anna šarṭūṭa, čaʕmičče — šaḳfi ḳmūšča mn-ān zruḳōṯa, ġarrīza b-ramla.
020. aptiṯ nžōbeḏ bāh ana, w ana ʕannūčaʕ bāh w nžōbeḏ bāh, lō-ḥmiṯ ġayr ṯarč riġəl, infeḏ liʕlay.
021. ṯarč riġəl infeḏ liʕlay ti mīṯa.
022. ṭaššaričče w nhazmiṯ w_ačimmiṯ nūṯ ʕa máčana.
023. máčana tayyīra, rixpiṯ bāh ḳōmaṯ ḳyōmča.
024. ačimmiṯ nūṯ l-ḥatta abu šamūṭ. abu šamūṭ w ʕaynū ʕa roḥla la ʕayniṯ, la šarḳa wala ġarba wala ḳebəlṯa wala šmūla m-zawəʕṯa mn-anna mūr ti wa ḳbirille b-arʕa, wa ḳbirille ʕurrabōyin.
025. hān ʕurrabōyin waybin hōxa, ḳōʕin... mēṯil mīṯa aw mīṯ w marḥlin b-ō ḏoččṯa, ḳabrilli lanna mīṯa.
026. čixmīn wa ṭfilille ḏemʕi ramla w ōṯ hanna ramla ōṯ əhwō nsīfi lanna ramla — bayyīna hō šaḳfi ḳmūšča ti rṭimille bāh.
027. ē, hō saləfṯa ṯiḳnaṯ ʕimmay.
