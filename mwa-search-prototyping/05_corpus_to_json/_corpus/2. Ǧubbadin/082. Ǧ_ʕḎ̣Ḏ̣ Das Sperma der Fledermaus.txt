001. wōyṯ zaləmṯa, šayxa, wa mawlefi lān čilmiḏōya.
002. iṯṯer ṯlōṯa čilmīḏ aybin, mawlefəl ʕelma.
003. w hū ʕammawlefəl, ōyṯ zaləmṯa, uxxu yōma zelle miščġel p-forna — psōna, ču rāb baḥer — aḳam aʕžbe hanna psōna.
004. natēle abu ḥanīfa, amelle: «bax čīlaf ġappay hāč.»
005. amelle: «ē», aḳam iḳʕay ġappe.
006. hanna psōna wa miščġel p-forna w mappēl_emmi uxxu yōma eṯlaṯ bōba, arpaʕ bōba.
007. yōma la zalle l-ʕal_emme, amrōle: «hōn wa čōb? ʕaya lō-ṯič čmayṯ leḥma?»
008. amella: «zlillay l-ʕal_abu ḥanīfa, ʕammawliflay ʕelma.»
009. amrōle: «abu ḥanīfa ču maṭʕemlax leḥma. abu ḥanīfa mā abu ḥanīfa čū nyōḏʕa ana. bex čīz bex čiščġel w bax čūxul.»
010. hū w īzel, natēle abu ḥanīfa, amelle: «ṯō nmallax, ṯō! ʕaya lō-ṯič liʕlay?»
011. amelle: «waḷḷa ču ʕamrōṣya immay, amar nayṯēla leḥma.»
012. amelle: «exma ʕammappēx?»
013. amelle: «mappīlay ḥammeš bōba.»
014. amelle: «ana nmappēx ṭīmi ḥammeš bōba, w la čīz l-ēl, bēs ṯō ilōf hōxa ʕimmay ʕelma.»
015. aptay lōyef ʕelma.
016. lōyef ʕelma, ḥimme šōṭar, izčay baḥer, amelle: «ʕaynū...» — bi-yūmuṯ hōṯe, hanna xičyōra — amelle: «bin nwaṣṣennax wṣōyṯa: manīṯa ti ṭullayla xwō manī zaləmṯa, w bax čūxul p-ṣaḥūya, ḳayyam la barnaš axal būn, lā ʕa zamanūyi xulla tunya la barnaš axal b-ān ṣaḥnūya.»
017. ōmar, hū hanna šappa ōmar: «yāy šayxay, ʕaya bi-yūmuṯ ʕammičxarfan, ʕammaḥəč ḥayyalla hanna, maḥeč ḥayyalla, ʕammičxarfan, ḥmū ma ḳeṣṣṯe.»
018. čwaffay hanna zaləmṯa, šayxe čwaffay.
019. zāl yumū, aṯun yumū, mah hešme... harūn ər-rašīd wa ḥaččem uḳča b-buġtat.
020. ēli eččṯa, aṯa bi-yuḏmux ḳūrah, ʕaynē lō manīṯa ayba hōn ʕa mah hešme... ʕa čaxča.
021. uḳči ḥiməl lō manīṯa ʕa čaxča amella: «awḳīf, hāš beḥ nḳuṭʕēn ḳḏōliš, šzannīya hāš, hāš eḥḏa šzannīya.»
022. aḳam žámmaʕi lān ʕalmūya ti buġtat xūl, mah hemmah hōyṯ ʕalmūya b-buġtat žammaʕān hū.
023. amella: «l-ḥatta la ṯḳalliš bə-ḳḏōlay ḥṭīṯa yaʕni čūš bə-ḳḏōlay mīt, nžammiʕīl lān ʕalmū xūl.»
024. žammiʕīl lān ʕalmū, xulle ti ḥamēla ōmar: «waḷḷa hō manīṯa, manī zaləmṯa hō. hō zannīya.»
025. amēl: «ya marōyi buġtat, ḥmūn ḳayyam ōyt barnaš yōḏaʕ yaʕni b-ʕelma!»
026. amrūle: «ḳayyam, ḳayyam flanū, mah hešme... abu ḥanīfa.»
027. zāl natūl abu ḥanīfa w_aṯun.
028. abu ḥanīfa, uḳčil_aṯa, min ḥiməl lō manīṯa ḏiʕna ti ṭullayla, ameləl: «hō manīṯa hō ti ṭullayla.»
029. ameləl: «hō manīṯa ti ṭullayla. bax čḳuṭlenna atar... čbōʕ čḳuṭlenna čbōʕ čṭaššarenna.»
030. amelle: «īxet ḏʕičən manī ṭullayla?»
031. amelle: «ḥulle haʔ, ṭullayla šawwīya elʕel mah hešme... elʕel b-saḳfa ġappax.»
032. aḳam amelle: «waḷḷa la naṭəʕmennax p-ṣaḥnū la barnaš la barnaš axal bōn.»
033. aḳam aṭəʕme p-ṣaḥnūya la barnaš axal bōn ġayr hūh, hanna zaləmṯa w amelle: «bin nsallamlēx bōṯar minnay hō mamlačṯa xulla sawa.»
034. aḳam sallamlēle hō mamlačṯa w aḳəʕne šayxa.
035. amelle: «raḥimaḷḷāh šayxay mah haḥčay miʕlay, innu mā ʕammaḥəč hū w xūl hān til_aḥčan iṯḳen.»
036. bēs, ḥislaṯ.
