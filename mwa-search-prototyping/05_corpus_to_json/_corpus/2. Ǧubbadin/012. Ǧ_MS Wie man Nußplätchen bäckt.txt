001. ana bin nīmar īxet ṭrīḳča ti ṣonʕi maʕmūl.
002. iṯṯer kīlo maḳadīr yaʕni ḳommi xūl.
003. exma miḳtōrun? iṯṯer kīlo ḳamḥa, iṯṯer kīlo šuččar w felči kīlo ḥalbiḥəl, eʕsar bīʕ w xomərṯa xṣūṣay l-ḥilwiyōt, ġayr xomərṯi leḥma.
004. aywa, baʕdayn nmayṯīl biʕō, nmarnḥillen bə-wʕō nčabrillen w nxafḳillen baḥer, luḳḳi ṯōḳen lawnayhen ḥuwwar.
005. nmayṯīl šuččar ṯōra ṯōra yaʕni w nxafḳille ʕimmāy, luḳḳi ḏōyeb.
006. nmayṯīl ḳamḥa w nxafḳille xīt ḳal ʕa ḳāl ʕimmāy, ʕemmi ḥalba ṭabʕan.
007. bēs ib aybin yčuʕmun sawa yaʕni, la ytarplun xān, yṯuḳnun uxxul_eḥḏa l-ḥōla.
008. ib ayba hō xomərṯa nḳīʕa p-ṯōr mū, ḏōyba — yaʕni hīh — nimʕarrbille ʕimmāy.
009. luḳ mʕarrba, ṯōḳen ḥmīra žōhez yaʕni.
010. nmarnḥille bə-wʕō w nimḳaffalille šaʕṯa.
011. l-baynma ḳaffalnaḥle nimḥaḏ̣ḏ̣arīl fuščḳō ḥalabōyin, felči kīlo w uḳī ǧōz hinəd. 
012. nimʕarrbīl sawa ʕemmi baʕḏ̣īn, nmarənḥīl bə-wʕō.
013. hān ḥašwa yaʕni hanna, iṯḳen žōhez.
014. luḳḳi sōleḳ ḥmīra, hanna mbayyan yaʕni luḳḳil_isleḳ, čōṯar xān ṯōra bə-wʕō, nmaḳīmin šaḳəfṯa yaʕni p-ḳō ġawzṯa.
015. ōyṯ yaʕni hūh ḳōlba xṣūṣay l-ṣonʕi lō šaġəlṯa, farreḏ̣ xān w nawʕi yaʕni ṯaḳḳen mudayle uxḥul mn-elʕel.
016. nmarnḥīl lō šaḳəfṯa b-mistīḏe w nmallsilla ʕa ḳatti mlōṯa, čiṯḳan xwō ġūrča yaʕni.
017. w nmayṯīl lō ḥašwṯa, nmaḳīmin ṯōra, yaʕni čūb baḥer yaʕni, mlō malʕaḳṯa zʕōta, ačṯar ṯōra.
018. nmarnḥīl b-mistīḏun w nmarnḥīl šaḳəfṯa ḥrīṯa mn-elʕel w nčaʕmīl ʕemmi baʕḏ̣īn baʕḏ̣a čayyes xān, ʕam yṯuḳnun yaʕni ʕa ḳal lanna ḳōlba.
019. ntaḳḳille tḳōḳa xān, nūfḳa šaḳəfṯa menne, šaḳəfi maʕmūl žōhza yaʕni ṯiḳnaṯ.
020. nmayṯin ṣinnūyṯa rappa w nḏahnilla p-šomna, ḏhōna bēs.
021. nmarnḥīl w nṣaffīl lanna maʕmūl b-mistīḏah, nmarnḥīl p-forna yaʕni.
022. ōyṯ furnū, nūrun ḥammīya, ōyṯ xaffīfa, yaʕni ib xaffīfa nūra la yičxarraḥ.
023. luḳḳi miščway, mbayyan innu iṯḳen lawne xān hā zahər fōhay.
024. nmaffḳīl mn-anna forna, w ib ēḥ suččar naʕʕem felči kīlo žōhez ṭabʕan.
025. hanna suččar naʕʕem xṣūṣay l-ḥilwiyōt. 
026. nmayṯīl lān ḳiṭʕō maʕmūl w nġaṭṭillen p-suččar ʕa ffayhen w ʕa ḳfayhen w nmarnḥillen p-kartōnča aw nmaffillen yaḳərṣan, aḥsa ʕam la ynuzʕan.
027. luḳḳi ṯōḳnan ḳarrīṣan, žōhzan hannen, lafaš bēlen mēt.
028. ṣeḥḥṯa w ʕafīṯa w čūxlun bə-hnū!
