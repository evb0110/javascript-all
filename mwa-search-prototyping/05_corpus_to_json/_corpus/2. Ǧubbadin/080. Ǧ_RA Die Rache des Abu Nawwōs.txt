001. yōm aḥḥa ḳaʕin ġappil_abu nawwōs, aḳam harūn ər-rašīd ameləl: «mannu sōleḳ ḳōʕ b-anna ʕaččōra lə-ʕṣofra w ōseb emʕa ḏahəb?»
002. amelle abu nawwōs: «ana nsōleḳ nḳōʕ.»
003. aḳam isleḳ abu nawwōs, iḳʕay b-anna ʕaččōra l-ḥatta ʕṣofra, inḥeč leʕle amelle: «ayṯō emʕa ḏahəb!»
004. amelle: «mā iḥmič w hāč čiḳəʕ b-anna ʕaččōra b-anna lēlya?»
005. amelle: «mā iḥmiṯ? lō-ḥmiṯ mēt, iḥmiṯ fanūs nahher p-ṭarfi blōta.»
006. amelle: «hanna šiḥnič eʕle. law la čišḥan eʕle wōb mīṯič. ču bin nappellax ġayr ḥiməš ḏahəb.»
007. amelle: «ayṯō ḥiməš ḏahəb!»
008. appēle ḥiməš ḏahəb.
009. bōṯar mettṯa aḳam abu nawwōs aʕzmi harūn ər-rašīd w wzirōye, amələl: «hanna lēlya čībin b-ʕazīmča, bin naḥəšmenəx.»
010. amrūle: «ē.»
011. zalle abu nawwōs, ēle žesra mn-ān ʕalliyō b-ḏōrče, išway iṯṯer baṣbūṣ nūra erraʕ menne w ayṯay ṯōr nšīfa w šwān p-tanəčṯa w isleḳ ʕallḳān b-rayši lanna žesra elʕel w ḳʕēle.
012. yalla yalla l-ʕemmi ḳṭōʕi šimša naḳḳel harūn ər-rašīd w wzirōye w ōzin leʕle ʕala asōs bi-yaḥəšmun.
013. imṭay leʕle, ayṯēl iṯṯer ṯlōṯa čurəs w_iḳʕay čuləḥčūl lān... lō nūra, lān baṣbuṣō.
014. ē, aʕəčmaṯ tunya, amelle harūn ər-rašīd: «ḥasslannaḥ bēḥ naḥšem baḥ nzellaḥ!»
015. amelle: «ču beḥ niščway buššōla?»
016. amelle: «wrōx hanūb buššōla?»
017. amelle: «ʕaya? ču čḥammīlle elʕel b-žesra?»
018. ʕaynay harūn ər-rašīd, ʕaynay tanəčṯa ʕallīḳa b-rayši žesra, amelle: «ma bi-yamṭēl lō nūra l-elʕel čšawwēl lanna buššōla til_ōb elʕel?»
019. amelle: «ličin ana, īxet šiḥniṯ ʕa fanūs m-ʕaččōra l-ṭarfi blōta?»
020. aḳam harūn ər-rašīd nafṣi ḳamṣōyi w zalle hū w wzirōye, amelle: «awḳēf! hanna appīčlay ḥiməš ḏahəb, xōl felči ġawwax hāč!»
021. amelle: «ču bīlay, la felči ġawway w la ġawway.»
022. inəhzem w zalle.
