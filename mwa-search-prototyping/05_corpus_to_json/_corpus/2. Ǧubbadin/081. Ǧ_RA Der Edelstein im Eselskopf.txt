001. naḳəlṯa inəfḳar abu nawwōs, lō-ḏ̣el ʕemme ḳiršō yaṣref ʕa bayṯe.
002. aḳam zalle l-ʕa ḥōne, l-ʕa harūn ər-rašīd, amelle: «bex čappellaḥ ṯōra exma ḏahəb nīz nufṯuḥ tuččōnča.»
003. amelle: «mā bax čufṯuḥ tuččōnča?»
004. amelle: «ē, bin nufṯuḥ tuččōnča, nušw ġarḏ̣ō bāh w nzappen.»
005. affeḳ emʕa ḏahəb w_applēle, amelle: «zē šwō tuččōnča!»
006. zalle abu nawwōs, ōyṯ sayla čuppe ġayr muḥḥōyi ḥmarō mn-ān ḳadimūyin laḳḳīḥin.
007. aspān w zalle, ʕallḳān b-ō tuččōnča. uxxu ḳarḳūza ʕalleḳ muḥḥi ḥmūra — baʕʕeḏ mn-ūxa — bēh.
008. fatərṯa ameləl harūn ər-rašīd lə-wzirōyi: «ḳumūn nzellaḥ l-ʕa ʕabu nawwōs niḥi nuzbollaḥ ṯōr ġarḏ̣ō m-ġappe ḳumūn!»
009. aḳam aspi lān wzirō w zalle ʕa tuččōnčil_abu nawwōs.
010. zalle l-ēl, ʕaynay — čūyṯ ġayr muḥḥōyi ḥmarō ʕallīḳin b-ān xuṯlō.
011. iḥčar, mā bi-yimrulle?
012. infeḳ lə-xlō, amēl lān wzirō tīḏe: «wrōx ʕaynūn ma šawway hanna, mah hōmar? aspil_emʕa ḏahəb, mā bi-yušw. ma šawway? ʕalleḳ muḥḥōyi ḥmarō.»
013. amrūle: «ma salleḳ b-īḏa.»
014. ameləl: «yalla ṯōn nsoblaḥ muḥḥa mēt menne, ḥáyyalla nappēle ṯōr ḳiršō.»
015. aḳam amrūle: «b-exma hanna muḥḥa?»
016. ameləl: «hanna b-emʕa ḏahəb.»
017. «w hanna?»
018. ameləl: «hanna p-ḥiməš, w hanna b-ʕisər w ḥammeš w hanna b-eʕsar warəḳ.»
019. amrūle: «ayṯō hanna til_emʕa warəḳ lčō, ayṯō!»
020. aḳam applēl lanna til_emʕa ḏahəb, aspunne w zāl ʕa sayla ylaḳḳḥunne.
021. ameləl wzīra: «wrōx ṯōn nčubrenne niḥəm mah heppe, ʕaya hanna b-emʕa ḏahəb aġla mn-aṯīn.»
022. čabrunne iščḥay žawharča m-muḥḥe šawwīlla hū.
023. abu nawwōs šawwīlla ḳaṣṣōta lō žawharča m-muḥḥi lanna ḥmūra.
024. čabrunne, ščḥūl lō žawharča, amrūle: «yīh, waḷḷa hanna mīt ʕažīpča, eppe žawharča.»
025. ameləl... amrūle: «ṯōn nzellaḥ lčō nlaməlmēl lān muḥḥōyi ḥmarō xūl menne w nṯēḥ.»
026. ʕōwet w zāl leʕle, amrūle: «baḥ nzubnēl lān muḥḥō xūl mennax.»
027. ameləl: «ē.»
028. «b-exma hanna?»
029. ameləl: «p-ḥiməš ḏahəb.»
030. appūle ḥiməš ḏahəb. «b-exma hanna?»
031. «b-ʕisər w ḥamša ḏahəb.»
032. «b-exma hanna?»
033. «b-emʕa ḏahəb.»
034. «b-exma hanna?»
035. «b-ʕisər ḏahəb.»
036. laməlmūl lān muḥḥō xūl w aspūl, zāl l-ʕal-anna sayla, čappōra čappōra, lasa miščaḥin bōn mēt.
037. ʕōwet w_aṯun leʕle, amrūle: «bex čmallaḥ ʕaya hōṯe eppe, čabərnaḥle til_emʕa ḏahəb eppe žawharča, ʕaya hān čuppun?»
038. amelle: «ʕaya hāč lčō malek ʕal-ō tunya xulla? l-exmi hāč malek, hanna ḥmūra wōb malek.
039. muḥḥi žawharča eppe ʕaḳla, exmi hāč maleč eppax ʕaḳla ʕal-ōḏ_ommṯa xulla m-ṭarfa, hōṯe xēt wōb xān w hān čuppun mēt.»
040. iḏ̣ḥeč ʕlāy, aspi ḳiršō w_aspān w ḳallaʕān. ḥislaṯ.
