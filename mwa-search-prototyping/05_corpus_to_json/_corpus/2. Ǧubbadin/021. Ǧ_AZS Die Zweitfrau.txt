001. ana ʕabdəlʕaḏ̣īm zaydōn m-ġuppaʕōḏ, abu akram mšammillay.
002. ana b-zamūnay m-metti ṯarč eṯlaṯ išən ažəhliṯ žahla iḳway w ḳōmiṯ ntōriṯ ʕal-ān blatō bīlay nuxṭub.
003. aḏəčrūlay ōmrin: «ōyṯ eḥḏa mʕaḏ̣ḏ̣amnūy ayba b-ḏemseḳ, zē ḥimnū!»
004. zlillay ana, ana w ti tillnay, ḥimnaḥla.
005. ayṯičlēḥ finžōn ḳahwe w ʕibraṯ.
006. amrīl: «hunayba ḥḏučča?»
007. ana nimxammen innu ʕomrah yaʕni ḥiməš išən, ṯēri ʕomrah ṯmūnʕasər išən.
008. ōmrin: «hō!»
009. ana ḥmičča w l-ōḏ̣el ʕaḳla b-muḥḥay, xḥōla w zʕōra b-ʕomrah.
010. muḥḥah la faḥṣičče, muḥḥah ʕadōd, ču šaġġal ti muḥḥah, ṯēri bēs xyōla.
011. l-muhīm aspičča, amrīll_ōbuh: «ana ʕrōba bīlay nayṯ... nxuṯpēn mahra w nuspenna ʕrōba», yaʕni ōmriṯ la ybaṭṭlun.
012. ayṯičči šayxa, xaṯəpnaḥi mahra w aspičča w zlillay.
013. sčaʔəžrilla p-ḳōbun, p-ḳōbun ḳʕinnaḥ mettṯa.
014. mamrillay bə-blōta ġappaynaḥ, mūmrin innu: «čnaččeḥ?»
015. nameləl: «lā».
016. «lčō hōn ʕačḏōmex? hōn ʕačōz?»
017. nameləl: «ana ʕanmiščġel ʕa taksi w ana nūb b-ḏemseḳ w ču nfōḏ̣ay».
018. aptiṯ nmūḥ malʕubō.
019. yōma m-yumū nūṯin m-ḏemseḳ ana w hī. nirxībin b-bōs, niḥčinnaḥ w zlinnaḥ ʕal_awḏ̣ṯi nisčaʔəžrilla b-anna lēlya.
020. mṭinnaḥ l-ṯarʕa, taḳḳičči ṯarʕa ʕala asōs čūḳu yaʕni zʕōrča čufṯoḥlaḥ.
021. amrōlay hī, ōmra: «ib wa čitḳīḳlaḥ mufčḥa, wōb hōš ču ʕanmazəʕžīl žiranū». 
022. amrilla: «ē».
023. aṯiṯ lə-blōta, l-ġuppaʕōḏ ṯēn yōma willa ʕammamrillay: «čnaččeḥ?»
024. amrīl: «lā», w aptiṯ nyamīl yimminū!
025. aḳam mūmrin: «lčō hō til_amrōx b-anna lēlya innu: "ib wa čitḳeḳ mufčḥa..." manni hō?»
026. ōmriṯ: «yāy, hān yaḏḏiʕillay, emḥar zlīl ḥanḳilla. awḳi nīz nhazzamenna». 
027. ḳōmiṯ zlillay ṯēn yōma hazzamičča ʕa mʕaḏ̣ḏ̣amīye.
028. ščaʔəžrilla bayṯa bə-mʕaḏ̣ḏ̣amīye w ḳʕinnaḥ ana w hī.
029. ana nsībla ʕala asōs ču mayṯya bnū.
030. ḳōmaṯ biṭnaṯ, ayṯallay bisinīṯa.
031. bōṯar mil_ayṯačči bisinīṯa ṯinnaḥ l-ōxa l-ʕal_emmil_akram.
032. amərnaḥla beḥ nayṯenna l-ōxa w beḥ nayṯenna w tarwīšča w mʕáṯṯara w činya mā, ayṯnaḥla.
033. ayṯnaḥla ʕa ḏōrča, ḳʕalla iṯṯer ṯlōṯa yarəḥ b-ḏōrča hī w berčah.
034. činya ma xčalfinnaḥ ana w ōbuh, zlillay ṭallaḳičča p-ḳuṭayfe w zalla l-ʕa marōh.
035. šaʕʕla ḥōčma amella: «šbeṭna?»
036. amrōle: «lā!»
037. ṯēri hīh beṭna, ṯḳella ṯlōṯa yarəḥ beṭna, bēs hī ʕammūmra xān.
038. ṭallaḳičča m-šečča yarəḥ taḳrīban, hōš ayṯiyōḥ psōna xīt, šammnaḥle rōmiḥ.
039. waḷḷa baʕdayn ṯinnaḥ l-ʕal_emmil_akram aptinnaḥ namrilla: «hōš hō beḥ nʕawwtenna, hō kaza, hō mʕáṯṯara, hō xān».
040. amrōlay: «lā! ču... lafaš bax čʕawwtenna hō».
041. «wrīš ext baḥ nušw əlčō? berčaḥ ayba ġappaynaḥ, nsibīl berčah zʕōrča w hōš ayṯallaḥ ebra hēl. ext baḥ nušw? šaspōl lčō, šimrappyōl hāš».
042. ōmra: «xēt ču nimrappyōl».
043. «ē, w hōṯa lčō ču mrappyōl. hōn beḥ nīz bə-bnūy?»
044. aptinnaḥ nimḳáṭṭarin anaḥ w hī, uxxu yōma: ʕindak — ʕindi, w l-ōš nḳayyōmin nʕallīḳin w ʕanmaḥčin, w hōš šaččīya iʕlay, hō maxlūḳča.
045. ma bi-yiṯḳan ḳayyam ču nyaḏḏīʕin, hī bēla čʕōwet, hī bēla čūsub nafəḳṯa, hī bēla... ču nyaḏḏeʕ ma bi-yiṯḳan ʕimmay.
046. w baʕdayn b-ixerči b-imūma bižūz innu čōḏ̣el ṭallīḳa ličin bnū beḥ narnaḥəl nafəḳṯa, w nafəḳṯa čūyṯ ḳiršō nutfuʕ.
047. mina beḥ nayṯ nappeləl, ʕammūmrin bēl ḥammeš šēṯ_emʕa uxxu yarḥa.
048. ē, mina bīlay nayṯ, saḳṭiṯ bayn sahwa w lahwa exmi mūmar maṯla.
049. bnūy mamrillay: «anaḥ ču...», čū mḥačillay.
050. iččṯay mūmra... ču ʕabrōl lanna bayṯa w ana niḳəʕ xwō ti... yaʕni bin nmallax mā?
051. ču nyaḏḏeʕ hōn bin nīz w lā hōn bin nīṯ, w baʕdayn nḥammīllax nūz nuṭfuš w nallex mn-ū tīrča w nzillay ʕa ġayr blatō, niḥmīlay eḥḏa mīt b-ġayr ḏoččṯa, ib zanžīlča, ib ʕemmah ḳiršō, niʕčaš ana w hī w lafaš bīlay, la hō w la hō, la emmil_akram w la emmi rōmiḥ.
052. w əs-salāmu ʕalēkun.
