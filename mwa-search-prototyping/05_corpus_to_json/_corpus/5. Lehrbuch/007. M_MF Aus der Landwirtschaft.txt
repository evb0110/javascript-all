001. ḏukkṯil irbiṯ ḳalles nōb nzill ʕemmil eppay ʕa xarmō nmayṯyill ʕinbō, ṯinō nṣaṭḥillun, wōb xayra aḥsan mn-ōš waḷḷa.
002. hanna xarma tīḏaḥ hōš ču ʕanmayṯyin menne, ṯarč sill ʕinbō bess.
003. ana nwakkītle, nībin nmišwin m-šṭōḥa ḳall wḏ̣ōyṯa nšōḳlin ʕimmaynaḥ mōya w-ṣafwṯa, w-nmišwin ḳalles mešḥa aʕla, nxalṭilla p-tanəkṯa, nmayṯyill lann ʕinbō nġaṭṭillun m-mōya w-ṣafwṯa w-mešḥa, ṯōḳnin maləmʕin.
004. nmišwin warḳōṯa ʕal-arʕa w-nmišwillun maxramča yḏublan ḳalles.
005. yā nmišwillun pšōṯa maxramča t-tepsa, yā nmišwillun ḥamra.
006. nmaffyillun arpʕa ḥamša yūm, nmayṯyillun nʕaṣrillun.
007. ḥalle barmilōyəl ḥamra ḳayyōmin l-ōš ha! ḥalle hanna barmīl ḥamra ġappil eppay!
008. nʕaṣrillun nmišwin menna ḥamra w-ʕaraḳ, w-pšōṯa naxlillun p-šičwōyṯa.
009. nḳaʕyillaḥ ḳommis sōbya naxlillun ʕemmiṯ ṯinō.
010. baʕdēn, likkil irbiṯ ḳalles, ṯiḳniṯ nsōleḳ ʕemmiž žitt ʕa-summaḳ, w-žitt ḳayya ṭabb, miščġel p-summaḳ.
011. exmil amrillax nnōḳlin ʕa baġlō, nmayṯyiss summaḳ, warḳōṯa wayban, nmayṯyillun, ʕal-arʕa, nnakšillun ḳalles ḥetta ynukban p-šimša.
012. bess ynukban nmišwin taffa ʕemmil baġla, ṯōḳen mintar ʕlayn, nōḥčan warḳōṯa balḥōḏen.
013. anaḥ bisinō mō šaġəlṯaḥ atar? baġla ʕammintar, w-anaḥ ʕanlōmmin ḳiṣō, laʔann ōb bē ḳiṣō baḥar hū, ḳurmyōṯa xann rappan.
014. nlammillun nmišwillun ʕa ġappōna, ḥatta xšurīṯa uppa b-yerka xifō hī, ḥatta čmarrsell warḳōṯa p-surʕṯa.
015. atar ʕa-ṭūl iṯər ṯlōṯa psūn ʕammarəhṭin roḥle, lōmmin xšūra.
016. xuṣṣ ṣayfōyṯa xann nlōmmin xšūra bess yiṯḳen naʕʕem ʕappille p-ḳurʕō w-naḳlille atar.
017. ḳommiḏ ḏayril mar sarkes wōb ētra ellel tīḏaḥ, nšammyille ētra nmišwille, l-ōxa ʕa-payṯil bē žitt.
018. payṯil bē žitt hōxa p-sōḥṯa, hōš isken bē ḏōḏ žuryes.
019. ḏukkil ameṯ žitt nḳasmaṯ, arʕa šaḳla eppay, w-payṯa šaḳle ḏōḏ žuryes.
020. ṯēle atar zbunō m-ḥalab waybin. yā šaḳlille ixšen yā mōn: battaḥ hū naʕʕem.
021. nimʕawītin nimnaʕʕmille ʕal-ann xifō ti čḥamyillun erraʕ m-žarrṯa hōt ti šawwīlla nōfeḳ menna mōya.
022. hann xifō ti ḥuwwūrin, hann xifōyil mattōra waybin.
023. xēfa b-leppe ḳīṣa rabṭill baġla hōxa mʕaṣṣbill ʕaynōye ḥetta hū w-ʕammintar lā yisḳaṭ b-arʕa.
024. ḥašebəl baʕḏ̣e innu ʕammallex tuġray ʕa-ṭūl, hū ʕammintar ču ʕammallex tuġray, mʕaṣṣbille b-xorəḳṯa ʕaynōye, mō fakker l-baʕḏ̣e innu ʕammallex tuġray, bess hū ʕammintar.
025. mōčem mintar w-anaḥ nimḥarrkin erraʕ menne, hanna xēfa ʕammaʕeṣlun ṯōḳen naʕʕem ex ġabərṯa.
026. šaḳlille naḳʕill ġelta bē waybin, uxxil ġelta hanna b-tabōġča.
027. ču zlōla rīḥṯa menne w-ču ṯōḳen illa b-warḳōyṯis summaḳ.
028. hōš ixəčraʕ twō, hanna twō ḏukkṯil mič čišwēl l-anna naʕla p-summaḳ ʕisər yūm, iṯḳen hanna twō b-ʕisər w-arpaʕ šōʕ maffiḳlēḥ.
029. ommṯa čḥarrkaṯ ʕa surʕṯa, awḳef zuppōnəs summaḳ, awḳfaṯ arʕa.
030. čūb bess ana, felkil Maʕlūla awḳef šoġla.
031. felke yā miščaġlin b-basō yā msafīrin, yā zlillun ʕa Lubnān, yā zōbnin sayyaryōṯiš šaḥna.
032. walla wōb b-awwalča w-lā aḥḥaḏ m-Maʕlūla mawġ sayyōrča, w-lā nōfeḳ barrōyṯlə blōte.
033. summaḳ awrab neʕmṯa ġappe, frittō mzappnillun z-zaʕčar, ṭaḥnillun, mappyin ḥomʕa.
034. čḥammīllun frittō īle, čūṯ aṭyab minnayn w-čūṯ aḳwa minnayn r-ruġrō hann.
035. ti šaṯēl mōyis summaḳ, ruġrōye ex ḥatīta ṯōḳnan, w-warḳōṯa n-naʕla.
036. ḏukkil mīṯaṯ hōm maṣlaḥṯa hōḏ, lorkaʕ ēḥ šoġla bə-blōta atar.
037. aṣəf hann xarmō, nsōlḳin p-ṣayfōyṯa nimsaʕitill eppay b-ann xarmō, nlammill lann ṯinō, lann xarmō.
038. ġappaynaḥ arʕa zʕōra xett uppa ḳalles ḏura, nlammillun xett, nġarsill ḏura, maxramča nišw bā labanīye ʕemmiḏ ḏura.
039.
040. lorkaʕ ēḥ šoġla bə-blōta banōb, awḳfaṯ, awḳfaṯ ʕa ṣayfōyṯa.
041. hanna yarḥiṣ ṣayfōyṯa nšammill əhwō bē nsōlḳin, m-matərsōṯa anaḥ.
042. nšammill əhwō bē w-nimsaʕitill eppay b-ann arʕawōṯa bess.
043. amma zrōʕa w-ḥṣōḏa w-mō ešme lorkaʕ ōṯ.
