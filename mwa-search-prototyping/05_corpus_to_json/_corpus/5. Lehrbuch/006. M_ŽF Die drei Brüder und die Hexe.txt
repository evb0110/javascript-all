001. wōṯ aḥḥaḏ xallef ṯlōṯa psūn.
002. w-hann bisinō, ameṯ abūhun w-mīṯaṯ emmun.
003. abūhun raḥemlə zʕōta, amelle: «hōs sikkīna lēx, wrāx ya eppay».
004. aḳam hanna rappa amellun: «ḳumōn, battaḥ nzellaḥ nḳašḳeš nayṯ ḏlūḳa ḥetta nišḥan».
005. aḳam xullun, infeḳ ṯlaṯinn.
006. hanna zʕōta ṭaʕnil lōs sikkīnča zʕōtča.
007. w-hinn sallīḳin ʕa barrīya nčḳallun eḥḏa: «ahla w-sahla, ana ḥōlčxun. ahla w-sahla b-ḥabibōyil ḥōlčxun.
008. ana ḥōlčxun, čfaḏ̣ḏ̣lōn, bann nšuḳlenxun liʕəl ḥetta nišwelxun xōla w-našəḥnenxun w-nasəpʕenxun».
009. aḳam miskinō zallun ʕemma.
010. allīxin, ḥawwlaṯ maʕ tarba.
011. aḳam hanna zʕōra, bess ḥawwlaṯ maʕ tarba, ḳōyem mʕammar ḳamōʕa.
012. ukkil mil mabəʕḏa ḳalles, mʕayn, mišw ḳamōʕa ḥetta nafḏaṯ l-payṯa.
013. l-emmat nafḏaṯ l-payṯa, ʕayn hanna zʕōra, willa hanna payṯa tīḏa iməl ġirmō w-šarṭuṭō w-ḳyōmča w-ḳayyīma.
014. amell ḥunōye: «ya miskinō, hōḏ ġūlča, hōš batta čuxlennaḥ. hī ti ʕammišwōl ḥōla ḥōlčaḥ. hōš batta čuxlennaḥ».
015. iṯḳen haṯinn bōxyin. amellun: «la čzūʕun. hōs sikkīna ʕimm. ḥīnil batta čḳattem, bann nbuʕəžlēla ʕayna».
016. ṯalla hī, ʕammraṯ ḳummayy banna... xifō w-amrōlun: «ḳʕōn hōxa!»
017. amella hanna zʕōra: «lina čōza? ana bann nīxul».
018. amrole: «mō čbōʕ čīxul?»
019. (amrōle) amella: «batt xarōfa. čayṯīl xarōfa w-nišw mišwi nīxul».
020. amrōle: «apšer ʕaynax».
021. ʕaynaṯ hōġ ġūlča xann, willa ṭarša baʕʕeḏ.
022. silḳaṯ hōġ ġūlča ḥetta čayṯēle xarōfa.
023. hatetəl lanna... ʕamīrča ti ʕammračča ġūlča ḳummayy w-mamell ḥunōye: «yalla ya ḥunōy, arəhṭōn lōb əčmarəhṭin».
024. «wrax, tunya massīya, lōfaš nḥōmyin».
025. amellun: «nḥōmyin. luḥḳunn, hōš ġūlča axlōlxun».
026. iṯḳen mallex ʕa tarbil ḳamuʕō ti šawwīlle ḥetta infaḏ l-tarba ḥaḳḳanō. amellun: «hōš lōfaš čzūʕun».
027. inḥeč w-ḳʕōlun p-payṯun.
028. ṯēn yōma amellun: «mō minnayxun nzilli nayṯell frōšil ġūlča? hanna b-emʕa emʕa uppe ḳiršō.»
029. «ya ḥūni, ġayyer, baṭṭel, alō yaffennax».
030. amellun: «abatan!» ṭaʕl lōs sikkīna w-zalle.
031. ʕayn xann — čūba. išḳel ʕemme tappusō iṯḳen mšakšek b-anna frōša b-ann tappusō w-b-ann mḥaṭṭō w-šulēla frōša w-iṭmar p-ḳorənṯa.
032. ʕillaṯ hī čiḏmux ʕal-anna frōša, iṯḳen mġazwzilla hann.
033. yī, kamšačče w-začčačče l-elbar. ṭaʕelle hanna zʕōta w-yalla.
034. ṯēle rahṭa bē l-ʕa ḥunōye. amerlun: «ḥimčunn ha? hanna ayṯiččlə frōšil ġūlča».
035. «wrax, ex išwič?» amellun: «xann išwiṯ. šwilla tappusō w-mḥaṭṭō ḥetta začčačče. w-emḥar bann nissaḳ nayṯell ġūlča».
036. ṯēle mfaṣṣel iṯər santūḳ rappin w-mišw bōn mrayōṯa rappan, mḥammellun ʕa ḥmōra w-sōleḳ.
037. minčḳēla: «ahla w-sahla p-ḥōlči, ahla w-sahla p-ḥōlči».
038. amella: «ʕaynay mō ōṯ hōxa, mō nayyīṯliš».
039. ṯalla waṭṭaṯ ʕamʕaynya p-saḥḥōrča mō ōṯ, našella m-ruġrōya w-msallečla m-misti saḥḥōrča w-msakkar aʕla w-mḥammella w-mayṯēla. 
040. ṯēle ʕa blōta zōʕeḳ: «ana ayṯiččil ġūlča. ti īle čōra ġappa — wayba anik mil ḥōmya ṭefla šaḳlōle, axlōle — ti īle čōra ġappa yṯēle». 
041. infeḳ marōylə blōta xullun w-iṯḳen mḥaṭṭbin w-žammaʕ arpʕa ḥamša ṭaʕən siḥō w-appullun, appullun nūra w-ayṯull lanna santūḳa ti uppe ġūlča w-začčunna b-ōn nūra.
042. ičneḥ menna. hanna mō ušme? Nuṣṣ Nṣēṣ. (amell) iṯḳen zaʕḳille... hanna ti šōṭar Nuṣṣ Nṣēṣ ti ačənḥannaḥ m-ġūlča. bess.
