001. yōmil wnōb nizʕur ana, wōb yaʕni anaḥ hōxa fallaḥō.
002. šattri eppay ʕa matrasṯa, ḳʕill l-ṣeffil xēmes s-sēdes m-matrasṯa.
003. bōṯar ṣeffil xēmes ṯōle ḥōl wīle forna b-ḏemseḳ.
004. asəp leʕle, ōmar: čṯēx čmiščġel ġapp p-forna.
005. zlill ščaġliṯ ġappe f-forna mett ṯmōn išən.
006. ʕuḏōba — wōb awwalča šoġla ʕuḏōba, laʔanna xulle mett b-īḏa, la wōṯ alyōṯa.
007. ʕuḏōba čbaḳḳinnaḥ mett ešbaʕ ṯmōn išən, baʕdēn ʕawitinnaḥ bōṯar ešbaʕ ṯmōn išən m-ḏemseḳ.
008. ṯōle aḥḥaḏ aspi ʕa Bayruč.
009. zlill ʕa Bayruč, xett ščaġliṯ, xett f-forna mett ešbaʕ ṯmōn išən.
010. baʕdēn ṯill ʕawītiṯ, axtmiṯ b-žayša eṯlaṯ išən, mett eṯlaṯ išən axtmiṯ b-žayša.
011. w-nībin yaʕni ḥayōṯa xulla ʕuḏōba, ṣaʕba baḥar.
012. axtmiččil ʕaskarōyṯa ʕawītiṯ zlill ʕa Lubnān.
013. bōṯar ma zlill ʕa Lubnān, ellel bōṯar žayša zabniṯ forna ana ellel.
014. zabniṯ forna, m-tayna ḳalles w-minn ḳalles zabninnaḥ forna.
015. bōṯar mil zabniččil forna awfiččiṭ ṭīme, w-ḳʕill b-Lubnān, čbaḳḳiṯ b-Lubnān mett... čbaḳḳiṯ mett ešbaʕ ṯmōn išən.
016. bōṯar ešbaʕ ṯmōn išən čʔahhliṯ.
017. hōḏ ičəṯ zlalla l-ʕa ḥunōya l-ellel, raḥmičča w-čʔahhliṯ ellel.
018. maḏ̣ḏ̣innaḥ arpaʕ ḥammeš išən ellel, yaʕni ḥayōṯa kayyīsa.
019. wnībin ellel awwal mil čʔahhlinnaḥ nmiščġel f-forna, ġapp šaġġalō nimṭaššarəš šaġġōla ana, ext-ōš nṯīl m-forna: yalla lina? yā ʕa baḥra, yā ʕa baḥra, yā l-ōxa yā l-ōxa, ana w-Emmiž žaržūra.
020. yā ʕa mett maṣəfya, yā ʕa mett, ʕa baḥra kaza, čbaḳḳinnaḥ mett arpaʕ ḥammeš išən xann.
021. bōṯar ḥammeš šeṯṯ išən iṯḳen aḥdās.
022. ḏukkil iṯḳen aḥdās ʕummalō ōxef, ṯiḳniṯ mann niščġel ana w-nimʕaḏḏab, w-šaġġalō iṯḳen ḳallīlin.
023. amar urḥō ōṯ šaġġalō, urḥō čūṯ, urḥō nimʕaḏḏbin.
024. maḏ̣ḏ̣innaḥ iṯər ṯlōṯa yarəḥ, bōṯar mett ešna, bōṯar ešna, ḥizbōy iṯḳen xett mḏ̣ayiḳillaḥ, battayy ʕoməlṯa: inne hačč čifṯeḥ forna w-sūray, battaḥ ʕoməlṯa.
025. ṯiḳninnaḥ urḥō nmappyillun urḥō ču nmappyillun, w-šaʕba aṭfar, uxxul aḥḥaḏ buntḳōyṯe p-xaffṯe.
026. orḥa minnayn nčḳull bib-lēlya ellel nnaḥḥeč ana ntawwrell forna w-nīluš, ntawwrell forna w-nīluš nčḳull ḥamša šečča msallḥin, ōmar: hōš battaynaḥ ōlef warḳan.
027. lōmar ana ču niṭʕen hōš ōlef warḳan, ballšinnaḥ bə-ḳṭōla b-baʕḏ̣innaḥ.
028. ʕibriṯ ʕa forna, bōṯar mil ʕibriṯ ʕa forna ōmar: hōš bax čayṯ ōlef warḳan, nyaḏaʕlax čṭōʕen ḳiršō.
029. amrille: ġaṣəb ižbāri čūṯ.
030. ōṯ — čūṯ, žabḏill farta hinn, mḳawwsin aʕəl, ana ču niṭʕen slōḥa.
031. mḳawwsin zuwwōʕa, ṯyōla ṭaləḳṯa p-xoṯla mražīʕa ʕa riġər, ḥulla ha hōxa.
032. nmiṣṣōwab, nzill ana nimsakkarəl forna, wōb ṭōni — čimbaḳḳarəl ṭōni? ṭōni Taḥmuš, wōb miščġel ġapp xett.
033. n-natīže, sakkriččil forna w-lorkaʕ ščaġliṯ.
034. ṯōlun ḥizbōy ti mafəhmin w-kaza, ṣaliḥunnaḥ, w-ōmar: bax čiščġel!
035. amrillun: lōfaš nmiščġel.
036. ōmar: hačč bess fṯōḥ fōrna w-anaḥ nmiščaġlin.
037. ṯiḳniṯ nfaṯəḥlēlun forna miščaġlin, iṯḳen ḳaṭlill baʕḏ̣inn hinn.
038. baʕdēn ʕasra yūm amriṯ: hōš batte yšumʕun tiḏōy inne nimḳaṭṭrin ana w-ḥizbōy w-ničḳawwes w-kaza mn-ommṯa batte yūmrun... ṭaššriččun w-ṯill l-ōxa.
039. ṯill l-ōxa, ḳʕill mett šoppṯa hōxa.
040. baʕdēn mō xawwōṣa? payṯ ellel, w-furn ellel, amriṯ: mann nzill.
041. zlill. ḏukkṯiz zlill, ōmar: bax čtawwrell forna!
042. amrillun: ē, nimtawwrille.
043. tawwriččil forna, uxxmin nnōḥeč — ti ḳaṭṭriṯ ana w-hū šbōb elʕel minn — uxxmin nnōḥeč nḥamēle, iḏəm mišṭaʕ.
044. nihōyṯil amra ōmar Emmiž žaržūra: zappēn hanna forna w-zēx nzellaḥ ʕa...
045. amrilla: bann nzill ʕa Swēd — ōmar: laʔ ʕa Maʕlūla — amrilla: ʕa Swēd — ōmar: lā ʕa Maʕlūla — amrilla: yalla ʕa Maʕlūla.
046. zapəllaḥəl forna m-mett čūle ḳīmča.
047. w-šbōb ṭūlčil ʕumər nōb nmaskar ana w-hū, lubnōnay, mōrəl payṯa.
048. zappniččil forna w-ṭaššriččil payṯa, applille mufčḥō amrille: hann mufčḥō, čḳaʕēx p-payṯa w-čminčbahle w-ʕa farša.
049. ṯill niḳʕill hōxa ʕisər yūm, willa mšattarəl xebra innu ḥizbōy isčaḥəllull payṯa.
050. exət isčaḥəllunne čūb isčaḥəllunne? — ōmar isčaḥəllull payṯa.
051. zlill ana niḥəm mō waḏ̣ʕa, ḥawwliṯ l-ʕa ḥunōy ʕa šṭōra, ōmar: la činḥuč ʕa Bayruč!
052. ʕaya? — ōmar: ḥizbōy battayy yḳuṭlunnax — amrillun: ču ḳaṭlill w-la mett.
053. ḳaṭlillax, ču ḳaṭlillax ana nōmar ninḥuč.
054. niḥčiṯ, zlill ʕa payṯa, willa ġapp eṯlaṯ wḏ̣ōyan wnōb w-maṭəpxa.
055. ḳayyīməl lanna ʕafšō xullun w-šawwīllun p-ḥaṣṣil baʕḏ̣inn bə-wḏ̣ōyṯa, w-ʔažžīrəl laṯinn ṯarč wḏ̣ōyan.
056. ʕaža xann išwič yā flanō?
057. ōmar: ḥizbōy ṯōlun, amrull payṯa ifəḏ̣, baḥ niḳʕēḥ bē.
058. nžabriṯ ana nžaməʕlēx wʕayōṯax f-fart wḏ̣ōyṯa.
059. ṭayyib hōš mō baḥ nišw? ana ču mann nzill.
060. wḏ̣ōyṯa f-fart wḏ̣ōyṯa bess izel akṯar m-ṯilčayy.
061. hann wʕayōṯa čiḳrīban b-ōw wḏ̣ōyṯa čḥamm ōṯ hōxa sufōyṯa w-hōxa čaxča w-hōxa xzōnča w-hōxa talfisyōn.
062. ḏukkil aybin p-fart wḏ̣ōyṯa, lōrkaʕ iḏʕič mett.
063. ayṯinnaḥ mákanəš šaḥna, w-ṯinnaḥ ḥaməllaḥəl wḏ̣ōyṯa, l-wʕayōṯa w-ṯinnaḥ.
064. ōmar: ana ču nzill. ču nzill ʕa Surīya bōn.
065. ʕaya? — ōmar: ana ču nzill ʕa Surīya, nzōyaʕ.
066. amərlaḥle: kōn anik baḥ...? — aḥəčlaḥlun b-Taʕlabāya ġappil ḥunōy b-ḏokkṯa xett faḏ̣ya xann mḥalla mō ušme...
067. bōṯar mil aḥəčlaḥlun ʕawitinnaḥ ḥaməllaḥlun p-sayyōrča ḥrīṯa w-ṯinnaḥ.
068. ṯinnaḥ ʕa ḏemseḳ bōn, ṯinnaḥ ti gamārek, čmōreḳ ču čmōreḳ, amərlaḥlun: nmōrḳin?
069. ōmar: čmōreḳ hačč w-eččṯax w-mō mil ōṯ mafrūšāt, bess adawāt kahrubaʔīye ču zlillun.
070. ʕaya? — ōmar: hann batte yičgamərkun.
071. ē, ʕaya batte yičgamərkun? — ōmar: batte yičgamərkun, ṭaššrannūn!
072. ṭašərlaḥəl... l-ġassōlča w-ət-talfisyōn w-əl... l-msažžalča w-hann b-gamārek, w-ayṯlaḥlə kmōlča w-ṯinnaḥ.
073. zlinnaḥ atar nišwēlun mʕamalča, čbaḳḳinnaḥ mett ḥammeščaʕsar yūm ḥetta yxallṣunna w-šwinnaḥ mʕamalča afəḳlaḥlun.
074. mṭinnaḥ yōməl baḥ naffḳenn ḳaʕprō w-žarḏanō xilill kawžūk ti ġassōlča w-xīlin šriṭōyəl talfisyanō w-kaza.
075. amar ayṯlaḥlun, ṯinnaḥ l-ōxa.
076. ṯinnaḥ l-ōxa, hann payṯyōṯa waybin ʕaṭṭīlin ḳalles, amar ṣallaḥlaḥlun čbaḳḳinnaḥ mett iṯər yarəḥ.
077. dēn mō baḥ nišw šoġla, ōmar: zbōn tikkōna!
078. zabəllaḥəl tikkōna.
079. čbaḳḳinnaḥ mett arpaʕ ḥammeš išən bā, ʕayninnaḥ čuppa šoġla kayyes, w-čimwīna lḥīḳlaḥ w-hanna w-hanna laḥeḳlaḥ.
080. ḳaminnaḥ amrinnaḥ: nmišw mazraʕṯa nšammill hwō ḳalles.
081. zlinnaḥ šwinnaḥ mazraʕṯa, w-tikkōna.
