001. ana, ṯalla berćil xōlit ʕa tukkōna, ćinya mā ṭalbaṯ mnə-psōna, mn-ebraḥ aḥmat, azəʕlaṯ.
002. amerla: «ćūṯ». ćinya wōṯ, ćūṯ ću nyōḏeʕ, l-muhimm azəʕlaṯ.
003. man ṯōli? ṯōli ḥūn xōlit amar: «zaʕlōn hadōya».
004. ē, zalli lawinni zaʕlan l-ġappaynaḥ, «yā xōlit, ma ōṯ, ʕaǧa ću ćṯēx ćōxel?»
005. «ću nixfen».
006. šōḥeṭ ṯēli m-matǧanća l-ōxa bala xōla.
007. zelli ʕa ṣūṣa w m-ṣūṣa l-ōxa, w mn-ōxa zelli ʕa ṣūṣa w m-ṣūṣa l-ōxa.
008. «wrax ya axi ʕaǧa, payṯax hel, ʕaǧa ću ćōxel?» laṯēri zaʕlan.
009. ṯill l-ʕal_eppay ana l-ōxa bil-lēlya, amrilli: «zex, zex l-ʕa xōlit, ḥmīl mōli, ʕaǧa zaʕlan! ya axi mōli? batt nīḏaʕ ana.
010. ʕaǧa ta zaʕlan, ćū ʕamma ōxel m-ġappaynaḥ w ġappaynaḥ w ġappi payṯa.
011. iḏa axal m-ġappaynaḥ payṯi w iḏa axliṯ m-ġappi, payṯaḥ, ćūt barəš yaʕni ćfarraḳ.»
012. walla zalli amar ʕa... eppay la zalli ʕimm yōma, amar: «ʕṣofra nzīl, hōš bil-lēlya ću nōz nzīl.»
013. ʕṣofra zinaḥlaḥ. zalli amerli. amar xōlit: «battaḥ nfalleġ.»
014. amrilli: «ē, ahla w sahla, ḥmā exət ma ćbōʕ faṣṣél, w ahla w sahla.»
015. la zaʕla wala mett, ha! la ḳaṭṭrinnaḥ wala keləmṯa.
016. «mā ćbōʕ?»
017. amar: «makīna, w hann... w tukkōna w hann ći m-payṯō w xann ōz, ḥeṣṣṯa w m-matǧanća ḥeṣṣṯa.»
018. amrilli: «ćxayyar ma ćbōʕ, anin ćbaʕēlun?»
019. amar: «laʔ, haćć ćxayyar»
020. ćxayyar, la ćxayyar, l-muhimm, nifḳaṯ matǧanća lēle, w payṯō aḥmiććun, nḳaʕyillaḥ bun.
021. l-muhimm amrilli: «lakin ʕṣofra, ana nšaḳell marya w nḥōmyin ma ōṯ aṯōṯa, nimfallġilli, nimfallġilli w xull aḥḥaḏ ći ēli mett, šaḳelli.»
022. ana ććaḳliṯ ʕal_alō, ṯōli eppay amar: «hōṯ floġṯa ću kayyīsa, lēzim ćfallġun xann.»
023. amrilli: «alō ybarexli, law kōn b-exma mazixəl, alō ybarexli.»
024. «eh, p-ḥēs ćraṣṣ?» amar eppay: «p-ḥeṣṣṯi ćraṣṣ xann, aḷḷah ybarexli.»
025. ṯinaḥlaḥ l-ōxa amar: «ē, waḳćay atar.»
026. amrilli: «xayyō, anaḥ hōš fallġinnaḥ, ṭayyeb ḳō nzēḥ ʕa payṯa, ḳō naḥšem sawa w niḳəʕ sawa.»
027. amar: «ana ḥurr, ću mann nzill.»
028. «ē, ḥurr, ext ma ćbōʕ xett.» zill ʕa payṯa.
029. uḳḏum ma nzīl ana, ʕimm eṭšaʕ ōlef warḳ, hann ću yaḏḏeʕ bun, ʕimm eṭšaʕ ōlef warḳ.
030. amrilli: «xayyō, hann arpaʕ ōlef w ḥammeš emʕa lēx w ana hann arpaʕ ōlef w ḥammeš emʕa līl.»
031. amar: «laʔ, ana ću nbaʕēli.»
032. amrilli: «ćū ʕa kayfax, ću ṯōḳen, hanna ṯrīćax.»
033. ṯōli hanna šaḳəl lann miṣəryōṯa ḥatta... — la šaḳlann, ćinya man ḳimann, ḳimann w šwannun erraʕ mnə-frōša m-matǧanća.
034. ḳōyem ʕṣofra zelli maʕ... ṯlōla marya, ʕyōla, eććiṯ amrōli: «ya xōlit, ḳō natēḏ ḏōḏax, amrēli nbiššīlin xeška, ḳō battax ćafṭar.»
035. amerli: «ya ḏōḏ, hōš nzill.»
036. walla, ṯōli xōlit — xōlit zʕōra — zalli l-ʕal_emmi amerla: «hōš ṯēli, ya emmay, hōš ṯēli ḏōḏ w mafṭar.»
037. ṯōli ḏōḏi, yaʕni xōla la axal w la aṣəḥ w iṯḳan bōx.
038. hanna išḥaṭ mn-el w ṯōli l-ōxa, w lā arkeʕ yzelli l-ġappaynaḥ bnōp.
039. ṯōli eppay amar: «ya eppay, iḏa ġalṭan, mennax aw menni?»
040. amrilli: «ya eppay, ana lā nġalṭan w la hū ġalṭan, ext ma bōʕ, ana ćūṯ farḳa.
041. bōʕ yisḳel l-mamōt ana w hū sawa, mīt ahla w sahla, ćū bōʕ, ana nimxayyar, ćū... mxayyar w msayyar ext ma bōʕ.
042. yaʕni l-muhimm inni ana nṯīl nfalleġli w nfalleġli lə-bnōyəl ḥūn mustaḥīl illa m-ʕoḳbil minnaynaḥ busnō ytapparull ḥalēn.
043. hinn yfallġun w hinn ytápparun ḥalēn.
044. w baʕdēn, rezəḳṯa ʕal_alō, law nībin emʕa aḥḥaḏ.»
045. ē, l-muhimm ʕawtinnaḥ w l-ḥamdulillāh ṯiḳninnaḥ hōš aḥsan mn-awwalća, w hōṯ šaġəlṯa, ći ṯiḳnaṯ ʕimmaynaḥ.
