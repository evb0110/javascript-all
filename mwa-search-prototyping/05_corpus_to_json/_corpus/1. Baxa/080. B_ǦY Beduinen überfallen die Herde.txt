001. hōṯ m-mett ʕisər w eṯlaṯ išən yaʕni xett.
002. xett riḥlō wībin ḳayyōmin ġappaynaḥ.
003. nwībin nḳaʕyin l-uḳbil ġūṭća xann b-ḏemseḳ nḏ̣ōmnin arʕa w nḳaʕyin bā.
004. anaḥ w nḳaʕyin yaʕni ṯiḳnaṯ šićwōyṯa taḥ nzēḥ ʕa šarḳō.
005. zallun arat w išćaḥ rbīʕa w battaḥ nallex ʕala bina nzēḥ ʕa šarḳō.
006. zilinnaḥ sḳillinnaḥ nmallxin yuppi... ḳiʕlaḥlaḥ b-arʕiḏ̣ ḏ̣umer yuppi ʕasra yūm w mn-arʕiḏ̣ ḏ̣umer zilaḥlaḥ amrilla waʕra waʕra, ḏ̣umer baʕʕeḏ ḥayla xann_ōz ʕa ḥattōyəl ōbəl kamōl xann_ōz.
007. zilaḥlaḥ ʕal_ōṯ arʕa hel, ćūṯ ġēr xifō kkūmin w yaʕni w iḏa emʕa zaləm ću ćḥamēlun bēl lann xifō ḳaḏḏ ma waʕra w maʕṣyō helhel.
008. yōma m-yumō nḳaʕyin xann ʕoḳəblə ʕrōba p-ḳalles, iṯḳan aġəz ʕurrabōyin.
009. ṯōlun battun ynuġpun riḥlō.
010. waḳćiṯ ṯōlun ynuġpun riḥlō ōṯ aḥḥaḏ minnēn, ṯōli ḳʕōli ġappaynaḥ ʕammalhēḥ w iṯṯar zallun ynuġpun riḥlō.
011. ōṯ aḥḥaḏ ešmi šahīn ʕimmaynaḥ, išćlaḳ ʕlēn.
012. waḳćil išćlaḳ ʕlēn, waḳćil ḳaṭṭaʕurr riḥlō w allex xaṭṭamullun ǧamōʕćaḥ w battun yxallṣull riḥlō.
013. iṯḳan mḳawwsin eʕaḥ wōb ḳaṭṭalull raʕwōṯa w ḳaṭṭalunnaḥ.
014. arkeʕ... šamṭinnaḥ mn-ōṯa waḳəʕṯa mn-elhel.
015. waḳćiš šamṭinnaḥ, ḳiʕlinnaḥ ʕawtinnaḥ l-ōxa ʕal_arʕil... amrilla l-bayṭarīyi.
016. ē, rbīʕa ḥayla, ḳiʕlaḥlaḥ b-riḥlō.
017. ē, ḳiʕlaḥlaḥ, ḳōm xett ṯōli... zallun raʕwōṯa ōṯ ḏokkṯa amrilla arʕil hiǧōni, uppa noḳəṯṯiǧ ǧayša hel.
018. ḳōm zallun raʕwōṯa iṯḳan rōʕyin ḳūrlə šrīṭ, ḳūrlə šrīṭ ći ǧayša.
019. waḳć_iṯḳan rōʕyin ḳūrlə šrīṭ ći ǧayša, ṯōlun iṯḳan mḳawwsin ʕlēn man? ǧayša.
020. l-ḥōṣil ṯōlun iṯḳan mḳawwsin ʕlēn ći ǧayša, ḳōm ṯōlun šaḳlull raʕwōṯa w zarpunnun yuppi yarḥa.
021. w riḥlō man isḳel bun? hann xićyarōyin w hann šunyōṯa.
022. ḳaḏḏ ma ćraǧǧinnaḥ w zilaḥlaḥ w ṯilaḥlaḥ ta afflull raʕwōṯa.
