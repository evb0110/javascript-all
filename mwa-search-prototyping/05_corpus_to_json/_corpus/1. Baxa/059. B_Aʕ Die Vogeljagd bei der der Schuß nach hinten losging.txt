001. walla xett xaṭərṯa ana w rfiḳōy ṯōli ʕa balaynaḥ nzellaḥ ʕa sayta.
002. waybin ǧifćō ći dakk, xett nwaybin nizʕūrin.
003. l-muhimm ōṯ aḥḥaḏ, amrilli aḥmat ḥusen amar: «ana eppay ġappi ǧefća p-payṯa.»
004. amərlaḥli: «zex, ēšṭna w ṯox!»
005. zalli l-muhimm, naġəpna, ēšṭna w ṯōli.
006. w ēši barōta w xurduḳ w šarṭuṭō w ćinya mā l-muhimm, w šaḳlinnaḥ ʕimmaynaḥ šōy w ʕottṯil matti w silḳinnaḥ l-uḳbil šarra.
007. walla imṭinnaḥ š-šarra, ġappaynaḥ ḳalles mišmišyōṯa p-šarra, ṯiḳninnaḥ nimḥawwšin minnēn w nōxlin anaḥ.
008. l-muhimm ǧefća ći ēšṭna aḥmat iṯḳan — ešmi, amrilli aḥmat ḥusen — iṯḳan yaʕni ći ḥassel menna aḥḥaḏ mʕappēla barōta w zelli ṯōḳen mićsayyat bā.
009. l-muhimm yaʕni xućć ći ḏōrek mʕappēla barōta w zelli mḳawwes bā, mićsayyat bā.
010. mʕappēla barōta, mišw xurduḳ ʕa ġašmanća, ntakkilla w nizlillaḥ nmićsáyyatin bā.
011. awwal xaṭərṯa aṭar taxōna ći lēla, ġappōna aḥḥaḏ, ḳōm ṯiḳninnaḥ nimʕappyilla b-ġappōna ḥrēna, ṯiḳninnaḥ nimʕappyilla b-ġappōna aḥḥaḏ yaʕni.
012. walla ana silḳiṯ ʕa mišmešća ʕamma nḳōṭef exma mišmeš w aḥmat erraʕ minn — hū ći ēšṭil ǧefća — w_iṯḳan taḳeḳla iṯḳan mfaḏ̣ḏ̣ barōta m-ḳannīnća bidūn ʕyōra.
013. hī ēla ʕyōra bass anaḥ la šṭinnaḥ la ʕyōra w la mett.
014. iṯḳan mfaḏ̣ḏ̣ēla bidūn ʕyōra.
015. walla hū ʕamfaḏ̣ḏ̣ēla, aḷḷah aʕlam exma faḏ̣ḏ̣ēla, robʕil uḳīṯa, felkir robʕa, aḳall ću nyōḏaʕ.
016. l-muhimm išw xurduḳ w ʕappna w šarṭuṭō, takkna ʕa maẓbuṭ w allxiṯ ana w hū xann bēl lanna saǧra.
017. allxinnaḥ ḳalles lawinni iḥmiṯ ana ṣafrōna, waḳḳef bə-ṭʕūma.
018. amrilli: «aḥmat!»
019. amar: «mā?»
020. amrilli: «ʕaynēl lanna ṣafrōna waḳḳef bə-ṭʕūma!»
021. amar: «hanik?»
022. amrilli: «b-anna.»
023. amar: «b-anna ṭʕūma?»
024. amrilli: «b-anna!»
025. ćinya ext ʕēn xann, iḥəmni.
026. iḥəmni, nayšen meʕli, l-muhimm, ḳáwwesni lawinni, aḷḷahuma ʕfīna, ṭōraṯ muntoḳṯa yuppi ʕisər šaḳəf mn-īḏi.
027. ana ṯiḳniṯ nimʕēn ʕa ṣafrōna, iṣḳaṭ.
028. ʕayniṯ xann lawinni iṣḳaṭ zaləmṯa b-ġappōn w_iṯḳan mbaḥḥeš b-ōṯ arʕa.
029. ʕayniṯ l-īḏi lawinni īḏi ōza bnōp.
030. ṭōraṯ muntoḳṯa mn-īḏi saff šaḳəfṯil xšurō m-ṭarfa w m-ṭarfa ḥrēna saff šaḳəfṯil ḥatīta.
031. šaʕṯa mn-īḏi ṭōraṯ, xarḥaṯ w ṭōraṯ.
032. l-muhimm amar: «taxīlax!»
033. ʕayniṯ xann lawinni psōna sōʔ b-īḏi w sōʔ  b-rayši w bə-ffōyi w...
034. ē, walla nōzin ana w hū, aḥmat ḥusen ći... wōṯ aḥḥaḏ, alō yarḥmenni, ešmi aḥmat kētbi w wōb xett aḥḥaḏ ḥrēna, yumkin ḥarb xett.
035. l-muhimm naybin arpʕa, ḥamša luḳḳa ḥmićći ana b-ōš šōfṯa yaʕni.
036. amrillun: «šṭunn ḥáyyalla mett šarṭūṭća nlufflēli īḏi.»
037. walla ṯiḳniṯ bann nlufflēli īḏi walla hōṯ_ommṯa ṯiḳnaṯ xućć ći šimʕiṣ ṣawta — nifḳaṯ ext matəfʕa ṣawta, iḳw ḥayla — iṯḳan hōṯ_ommṯa ṯlillun ma ešmi amərlaḥlun: «walla nfaǧraṯ ǧefća b-īḏi.»
038. walla ḥammlunni w šṭunni ʕa ḳrīṯa.
039. isḳel yuppi ḥamša šećća yarəḥ ilḥeš p-tišwīṯa baʕdēn ayṭep.
040. ē, ḳayyōma īḏi l-imōḏ mšáwwaha mn-ōṯ šaġəlṯa, yaʕni šaġəlṯil waltanća, nwaybin.
041. hōṯ miššōn sayta.
