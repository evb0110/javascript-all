001. b-nesəpṯal kurra zʕōra, awwal ma mišṭōli emmi, ḥmōrća, nōyeḳ m-bezza.
002. bass min iṯḳan ʕomri exma yarəḥ, ṯōḳnin maṭəʕmilli ṯebna w sʕarō w feṣṣa.
003. bass min iṯḳan ešna, ešna w felke, mkappasilli ʕa šoġla.
004. awwal mett mxassyilli kubōna uzʕur aw ġolla w rōxpin eʕli minšōl yićʕawwet ʕa roxpa.
005. luḳḳa battun yirḏun eʕli, mēšṭin ḥmōra ḥrēna, ḳatrilli muḳbalći w mkappasilli ʕa rḏōṯa.
006. ṯōḳnin rōḏyin eʕli w mḥammlin eʕli zarʕa, santuḳōyəl ʕinbō w rōxpin eʕli, zlillun w ṯlillun eʕli yaʕni.
007. ḥmōra iḏa íććaǧaʕ, ṯōḳen iḏa axal feṣṣa, nṭōṯa, mínnafaḥ.
008. ṯōḳen ću ḥayli, mišṭilli mešḥa w mašḳyilli m-manəxrōye.
009. finǧōn mešḥa taləḳlilli m-manəxrōyi, yaʕni biǧūz yayṭep mn-anna mešḥa.
010. iḏa ṣaḳḳ ḥmōra, mṣaḳḳ m-ṣaḳəʕṯa, šōlḳin ṯebna m-mō w mḳaʕḳʕilla w mišwilli bə-ʕlīḳća w ḳatərlill ḥmōra b-rayši, minšōl hanna buxōra ći ṯebna yiʕbar ʕa manəxrōyi, fōṯḥin manəxrōyi.
011. hanna b-nesəpṯal ḥmōra.
012. luḳḳa mōyeṯ, luḳḳa fōṭeṣ, ǧarrille p-ḥabla roḥət traktōr w šaḳlilli baʕʕeḏ maʕ ḳrīṯa, maʕ payṯō, b-ōṯ barrīya w laḥšilli.
013. ṯlillun xalpō w waḥšō, axlilli.
014. hanna b-nesəpṯal ḥmōra.
