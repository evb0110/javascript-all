001. m-mett eʕsar išən taḳrīban ōṯ ġappaynaḥ riḥlō, yaʕni b-ʕittīṯəl mett tarć emʕa rēš, ṯarć emʕa w ḥiməš rēš.
002. p-ḥayōṯəl marḥūma eppay fōš nizlillaḥ nimsōfrin ʕa tīrćlə šmōla, manṭaḳća ešma ḥisya.
003. ṭabʕan riḥlō, hann fōš nmišwillun iṯṯar ḳisəm, ḳesma ǧalta w ḳesma raġṯa.
004. raġṯa fōš aḥḥaḏ mxaṣṣaṣlēlun w ǧalta fōš aḥḥaḏ mxaṣṣaṣlēlun.
005. niṯlillaḥ l-ōxan b-yumōylə rbīʕa laʔinnu manṭaḳća helhel šawba, yaʕni ṭarša ću mićḥammelli bima innu tīrćaḥ hōxan abrad ḳalles.
006. nimmaḏ̣ḏ̣yin mett iṯṯar yarəḥ, ṯlōṯa yarəḥ taḳrīban b-yumōylə ḥṣōḏa w ʕoḳbil ma fōx hwō taḳrīban yaʕni kuḥkull_eṣ-ṣlība, yaʕni miʕōtəl ʕinbō nimsōfrin p-ṭarša mn-ōxan l-arəʕwōṯəl ḥisya.
007. ṭabʕan nimǧahhazill ḥalaynaḥ, yaʕni riḥlō mallxin l-ḥalēn w ʕēlṯa w zhōba zlōla m-makinyōṯa.
008. riḥlō mallxin, battax ćīmar, yaʕni awwal yōma, ṯēni yōma l-ḥatta ṯlōṯa yūm ʕa terba l-ḥatta yimṭun l-elhel.
009. ṭabʕan yaʕni hann riḥlō minʕarḏ̣in ʕa kumruk minšōn yappēlun ćisrīḥa laḥatta la barš yisćaʕrḏ̣ennun ʕa terba.
010. nmōṭyin l-elhel, ṭabʕan manṭaḳća helhel ǧabalōy, ōṯ marəʕya helhel w ġappaynaḥ payṯō w ḥawšō w yaxurō w ġappaynaḥ birō.
011. birō hann nxiṣṣiṣillin l-ṭarša minšōn nēši mō p-ṣahriǧō liʔannu ćūṯ nabʕō ġappaynaḥ helhel.
012. ṯōḳnin ṣahriǧō mišṭillaḥ b-aġra xull ṣahrīǧa mxaṣṣaṣli taḳrīban yaʕni l-ḥattil emʕa, emʕa w ʕisər warəḳ.
013. mafḏ̣ēli b-anna bīra w nṯōḳnin nmašəḳyin menni awwal b-awwal.
014. ḥayōṯa helhel ṭabʕan ḥurrōyṯa b-nesəpṯal ommṯa ći ḳaʕyillun helhel.
015. b-nesəpṯal ṭarša arʕa ǧabalōy.
016. ḥarīma mōćem p-payṯa w zalmōṯa ći masərḥin p-ṭarša sōlḳin ʕazīb.
017. yaʕni sōlḳin mn-awwal yōma l-ʕaṣər, ḏōmxin erbar w mʕōwtin ṯēni yōma mett šaʕṯa eḥḏaʕasər, kuḥkull_alūla ṯarćʕasər.
018. mašəḳyin w mafəṭrin ǧamōʕa w mićnīḥin mett šaʕṯa, šaʕṯa w felki w ḳōymin masərḥin mett šaʕṯiz zibnō, hōṯ ešma mnattyin ntōṯa w markʕin mʕōwtin.
019. xull iṯṯar ṯlōṯa yūm b-anna waḳća ḥalpill riḥlō ḥaləpṯa eḥḏa.
020. nōfḳin, ḏōmxin erbar w markʕin yaʕni taḳrīban... xett markʕin mʕōwtin ḏōmxin w ʕal-ōṯ ḥayōṯa xann.
021. xann kuḥkušš šićwōyṯa, šićwōyṯa ṯōḳen ṭarša xull yōma ʕrōba maləf ʕa mrōḥa ʕa ḏokkil ma ōb ḥarīma w ma ībin zhōba.
022. ṭabʕan riḥlō, lēlya ṯōḳen ṭawwel w marəʕya ḳallel, ṯōḳnin maḥəšmill lann riḥlō.
023. mišwillun aḥəšmūṯa w msakkrin ʕlēn ṯ-ṯēni yōma ʕṣofra.
024. ṯēni yōma ʕṣofra ḳōymin, ṭūlćil mōma ṣarrīḥin, malfin ʕrōba.
025. ešna mn-išnō sōfriṯ ana w marḥūma eppay mn-ōxa, allxinnaḥ kuḥkull l-ʕaṣər, ḳaṭṭaʕlaḥəl yabruḏ, ḏimxinnaḥ b-arəʕwōṯəl napka w ṯēni yōma allxinnaḥ, imṭinnaḥ l-arəʕwōṯlə brēǧ.
026. l-muhimm allxinnaḥ ʕisər w arpaʕ šōʕ laḥatta tapplaḥəl lōṯ ḳrīṯa ešma brēǧ.
027. ḏimxinnaḥ b-anna lēlya b-arʕa m-manṭaḳća ešma sawōn.
028. anaḥ w niḏmīxin b-anna lēlya, walla ḳarṭin aḳərba.
029. ḳōmiṯ aḥissiṯ eʕli w rakkašiććil marḥūma eppay.
030. ḳōmiṯ ṯiḳniṯ mʔallmōl īḏ, ḳriṭəl p-ṯarć ḏukk.
031. ḳamminnaḥ atar, ṭašširlaḥəl wuʕyōṯa b-arʕa w_eppay ēli maʕrefća ʕemmil šayxa ći brēǧ, ešmi ōbəl ġāzi.
032. zalli, taḳḳiṯ ṯarʕa eʕli, zarpir riḥlō p-ḥawša w zalli leʕli b-anna lēlya amerli: «iṯḳan ʕimm meškla b-anna psōna w ću nyōḏaʕ mā.»
033. w ana nbōx m-kiṯər mā nmićʔōlam mn-īḏ.
034. l-muhimm, arkšaṯ xull ʕēlṯa iʕəl kiṯər ma ṯiḳniṯ niḏ̣ḏ̣iyyeḳ ana mn-īḏ, mn-ōṯ ḳorṭṯa.
035. iṯḳan battun yḥōwlun ana yṭappabunn ṭuppa ʕárabay.
036. šṭull bēʕṯa ḳaḏḥunna w ġaṭṭislull spaʕṯ bā, w_iḥlap ḥalba m-ʕezza brōša, išćiṯ w aḳam iṯḳan mšárraḥin mn-iḏnōylə ḥmōra.
037. eḏma ʕala bina minšōn yḏuhnull spaʕṯ b-ḏokkil ma ḳriṭəl ʕaḳərba.
038. ʕamḥōwlin laḥatta bass yanhull waǧʕa mn-īḏ, ōćem xann mṭappabill mett eṯlaṯ, arpaʕ šōʕ, yaʕni l-mett šaʕṯa eṯlaṯ bil-lēlya.
039. šaʕṯa eṯlaṯ bil-lēlya, exət ma arəḳtaṯ iʕəl ḳalles, ḏimxinnaḥ l-ʕemmil ʕṣofra.
040. aḳam ʕṣofra bakkar, eppay zalli ēšṭil lann ġarḏ̣ō m-ḏokkil ma fōš niḏmīxin bil-lēlya, ḥammillaḥlun ʕal-ann bihmōṯa w_allxinnaḥ.
041. allxinnaḥ l-ḏokkil ma battaḥ niməṭ anaḥ, yaʕni kuḥkull l-ʕaṣər imṭinnaḥ.
042. ōṯ ommṯa helhel, ḳarribaynaḥ, sćaḳəblunnaḥ ǧamōʕa w_ašḳlaḥl lann bihmōṯa w axbar marōylə ḳrīṯa bunaḥ inni b-anna meškla ći iṯḳan ʕimmaynaḥ bil-lēlya.
043. spaʕṯa ći nḳarṭiṯ bā ana, ṯēni yōma ṯiḳniṯ nimḥōwel nḳameṭla, yaʕni nġazezla bə-mḥaṭṭa aw nnaxećla — ću nmōḥes bā w bima innu msámmama.
044. w ḳriṭəl hanna ʕaḳərba yaʕni hanna samma ći asser eʕla.
045. w_abətlaḥl ḥayōṯaḥ helhel ḥatta ṯalla... zalla mn-ōxa... zalli ḥūn w eććil ḥūn laḥatta hinn aṣreḥ w ḳiʕlaḥlaḥ w sćaḳarrinnaḥ helhel w_abətlaḥəl ḥayōṯa mn-awwalća w ǧdīd helhel ʕemmiṭ ṭarša. w bass.
