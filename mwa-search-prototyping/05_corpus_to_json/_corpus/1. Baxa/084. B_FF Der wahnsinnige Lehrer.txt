001. wōṯ ustōzəl matrasća, šayxa, ōrab hū b-ʕomra.
002. ḳōm ġappi ṭalbōṯa yaʕni mʕallemlun.
003. yōma amrēlun — bisənyōṯa yaʕni — mahma biššīla ʕimmayxun išṭull, xull eḥḏa ṣaḥna ṣaḥna.
004. ē, l-muhimm hōṯ, sḳillaṯ bisnīṯa l-axerća.
005. šṭilli xull bisənyōṯa yaʕni šṭilli xōla.
006. ixell xōla w billiš ćwiḥḥiš ćinya mā šiww w_iṯḳan axell lann bisənyōṯa.
007. ḳōm hōṯ bisnīṯa ʕaynaṯ m-šuppōka xann walla šćḥaććil ustōz ći lēlun yaʕni billeš b-ann bisənyōṯa ḳuṭṭōla w batte yuxlenn.
008. hī waḳćil ḥmaćći xann šimṭaṯ, ahiǧǧaṯ hōṯ bisnīṯa, la arkʕaṯ karraṯ lā ʕōwtaṯ ʕa payṯa wala ʕibraṯ.
009. ḳōm zalla hōṯ, šimṭaṯ xann sḳillaṯ marəhṭa b-ann... b-ōṯ barrīya.
010. ʕaynaṯ xann walla ōṯ payṯa, ōṯ zaləmṯa xann ṣōneʕ ġiltō yaʕni ġiltō, ḥáyyalla ġiltō.
011. amralli: «appīl mett ġelta nićġaṭṭ bē, ḥáyyalla ġelta yaʕni nićnakkar bē, ġeltil xalpa, yaʕni l-ḥáyyalla mett.
012. ḳōm appēla ġeltil xalpa ćxassenne.
013. zalla hōṯ walla ōṯ aḥḥaḏ zangīla ḥayla, ġappi ḳaṣra.
014. xassaććil lanna ġeltil xalpa w ḳʕalla b-ōṯ ḳorənṯa.
015. mahma lōḥeš faḏ̣əlṯa mn-anna xōla axlōli hī w ḳaʕya b-ōṯ ḳorənṯa.
016. šiwwiyōl ḥōla yaʕni xalpa, xissīya exət xalpa.
017. ḳōm hōṯ yaʕni xull yōma šalḥōl lanna ġelta sarḳōs saʕra, saʕra ṭawwel ḥayla.
018. ḳōm ćʕaǧǧab yaʕni hanna zaləmṯa w emmi yaʕni misḳilla hōṯ xaləpṯa, dōm ḳaʕya b-ōṯ ḳorənṯa — mā ḳeṣṣṯa?
019. amar: «waḷḷāhi la nraḳbell lōṯ xaləpṯa, w iḏa ṣaḥḥ xaləpṯa hōṯ».
020. ću biyyen eʕla xaləpṯa, mā ṣaḥḥ.
021. ʕēn xann, iṯḳan mraḳebəl lōṯ... yaʕni lōṯ xaləpṯa walla išćəḥna šalḥaććil lanna ġelta w ḳʕalla ṯiḳnaṯ sarḳōs saʕra.
022. ḳōm zalle amrēll_emma, l-emmi, l-anna zaləmṯa inni: «xann xann, hōṯ bisnīṯa xissīya ġeltil xalpa w_išćḥićća ʕamsarḳōs saʕra w hī ḥayla ḥayla. mā raʔyiš naffenna ćōʕeš ʕimmaynaḥ, yaʕni nšuḳlenna?»
023. amrōli: «ē!» zalle hanna šaḳənna lōṯ šunīṯa, lōṯ bisnīṯa w ʕáyyešna ġappi.
024. ḳōm batti ysōfar hanna zaləmṯa.
025. ē, sōfar walla ēšṭaṯ hī, hōṯ šunīṯa, eććṯi, ēšṭaṯ bisnīṯa.
026. zalli šayxa, hanna ustōz ći lēla ḏrekla, ḏrekla lēla. īḏaʕ ḏokkṯa ći ība bā.
027. ḳʕalla... ṯōli hanna, iʕbar eʕla bil-lēlya, ḳaməṭlēla berća w šaḳənna, naġəplēla berća.
028. naġəplēla berća w zalli, l-muhimm lawwiṯlēla ṯemma b-ēḏma, ṯemmil lōš šunīṯa miššōn ma yfákkarun yaʕni tiḏōyəl beʕla inni hī ixlōl berća.
029. ṯōlun hann walla išćḥuṯṯ ṯemma imreġ b-eḏma.
030. amrōli... amrōla emmil beʕla yaʕni: «ʕali xann ṯimmiš w hnik birćiš?»
031. amrōla... lamar ćkarr ćaḥəḳ, b-bōla axlaććil berća.
032. zalla hōṯ yaʕni amrall_ebra inni yaʕni: «mīṯaṯ berćax».
033. ṯēni orḥa xett ēšṭaṯ psōna xett naġəplēla w marəġlēla ṯemma b-eḏma.
034. ḳōm mā? emmil beʕla l-ōš šunīṯa amrall beʕla inni: «eććṯax ćwiḥḥīša ʕammaxlōṭ ṭiflō. zex ṭáššerna!»
035. ḳōm ṭáššarna hanna, zalla, laḥəšna yaʕni išwna b-bīra xann la ćaġṭar lā ćūxul wala ćišć — bīra ġammeḳ — w zalli išḳal eḥḏa.
036. w yōməl ʕorsi hū hanna zaləmṯa ṯōli šayxa — ustōz ći lēla — išṭlēla bnō.
037. ćū ixellun, amrēla: «hann bnōš!»
038. amrōli yaʕni: «ʕali xann išwić bī?»
039. amerla: «xann, ćinya mā aṣībən w šaḳəllilliš w hōš ćwaʕʕiṯ ʕa ḥōl w nišṭlīš yaʕni bnōš».
040. išṭlēla amrēla... áffeḳna mn-anna bīra.
041. amrōli... amrōl əbnō: «ya bnōy yaʕni imōḏ ʕorsil abūxun w ana nmīṯa m-xafna. zallxún, išṭull ḳalles xōla w ṯallxún!»
042. zallun hann, iṯḳan hann ṭiflō naʕrill lanna w lanna.
043. iṯḳan yaʕni hann ommṯa ōmrin: «mina hann ṭiflō?»
044. ḳōm ōmrin yaʕni: «ʕorsa ʕorsil abūnaḥ w la barš taxənni bunaḥ».
045. mahma aḥkēlun aḥḥaḏ amrilli xann, yaʕni hann ṭiflō.
046. mišṭill xōla l-immēn w mappyilla ćūxul.
047. ḳōm b-axerća zallun ḳamṭull ʕarūsa w_iṯḳan maḥyilla w hann.
048. ḳōm yaʕni ṯōli hanna zaləmṯa amerlun: «man haćxun?» ʕali xann ʕaćmišwin? nufḳún mn-ōxa!»
049. amrilli: «lāʔ, ʕorsa ʕorsil abūnaḥ w la barš taxənni».
050. ḳōm amerlun yaʕni: «bnōyəl man haćxun?»
051. amrilli yaʕni: «anaḥ əbnōx w emmaḥ laḥšīćna w ćiffēla bala xōla.»
052. amerla... amerəl ṭiflō yaʕni: «zallxún, tullún eʕla!»
053. zallun hann ṭiflō tallunni, tallunni ʕal_immēn walla amralli inni yaʕni xann šayxa naġəplēla bnō, hī ću ōxla ṭiflō wala mett.
054. šaḳənna, b-axerća šaḳənna w zalli ṭaššril ʕarūsi w ʕayyašann ġappi.
