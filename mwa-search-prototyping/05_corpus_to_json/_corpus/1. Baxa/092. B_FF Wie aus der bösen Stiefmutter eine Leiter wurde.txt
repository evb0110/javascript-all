001. wōṯ ʕēlṯa, ġappēn bisnīṯa mn-emma mīṯa.
002. zaləmṯa yaʕni, ġappi bisnīṯa, eććṯi mīṯa w ġappi ṯarć bisnī ḥrōn mn-eććṯi ḥaććṯa.
003. ḳōm hann bisənyōṯa miġćōrun m-ḥōṯun ḥōṯ ḥayla yaʕni.
004. yōma m-yumō yaʕni zallun ma ešmi... ḥōlća šattraćća l-ʕa ʕammṯa xann ʕrōpəš šimša minšōn ḏ̣ḏ̣awwʕenna, ću baʕōla.
005. ḳōm hī w ōza ʕa terba yaʕni, ṭʕīna ṣaḥəl xōla l-ʕammṯa w ōza, walla hōṯ bisnīṯa yaʕni ḏ̣ōʕaṯ b-ann tirbō bil-lēlya.
006. xann, b-axerća yaʕni, imṭaṯ l-ʕa ʕammṯa w lafaš mkarrya ćʕōwet ʕa tiḏō, baʕʕeḏ payṯil ʕammṯa.
007. ḳʕalla ġappil ʕammṯa xann yaʕni w lā ʕōwtaṯ arkʕaṯ l-ʕa tiḏō.
008. ḳōm ḥōlća zalla šattraććil ḥōṯa ḥrīṯa, berća, yaʕni l-ʕa ʕammṯa, b-imōma.
009. šattraćća, ḳōm applalla xōla w ḳʕōlun ṯarćinn.
010. zalla ʕammṯa amrall yaʕni l-bisnīṯa — batta ćixćibrell bisənyōṯa ṯarćinn, ćiḥəm man aḥsan mnə-ḥrīṯa.
011. zalla amrall bisnīṯa ći mīṯa emma inni yaʕni: «zīš ya bisnīṯa, zīš lā šxunəšlīl payṯa wassixlīl payṯa w ći šbaʕōli išwni!»
012. ḳōm hōṯ amraṯ: «ću maʕḳul yaʕni nišw xann b-ʕammiṯ.»
013. zlalla naḏ̣ḏ̣iflalla payṯa w ʕazzillalla erraʕ m-ṯaryōṯa w išwlalla ṯinaġlōṯa w yaʕni ḥammimlalla ebra w išwlalla payṯa ma iḥəl.
014. ṯalla hōṯ, ʕammṯa, walla šćḥaćća šiwwilōl lanna šoġla ći iḥəl, lā aḥkaṯ.
015. ḳōm zalla amrall ḥrīṯa, l-ḥōṯa ḥrīṯa, berćil ḥōlća inni yaʕni ćišćġel w ćnaḏ̣ḏ̣ef xulla mett.
016. ḳōm hōṯa mā b-bōla inni yaʕni ćišw bil-ʕakəs ext ḥaṯwōṯa ext ḥōṯa hōṯa.
017. zalla batōl ma ćnaḏ̣ḏ̣ef ṯiḳnaṯ mwassaxlōla payṯa w ḳaṭlōl ṯinaġlōṯa w ḳaṭlaććil l-ebra w xann yaʕni išwaṯ.
018. zalla ʕammṯa amralla, l-bisnīṯa ći naḏ̣ḏ̣iflalla payṯa awwal mett, amralla: «ḳʕēš b-anna bīra w min mirḳaṯ neǧəmṯa summōḳća natīl!»
019. ḳōm amralla: «ē!»
020. ḳʕalla hōṯ bisnīṯa bil-lelya xann, walla iḥmaṯ neǧəmṯa, ḳōm amrall ʕammṯa: «ṯalla neǧəmṯa.»
021. amrōla: «ē, nfuḳ w ḏmux hōš!»
022. ḳōm lə-ḥrīṯa amralla xett: «min... ḳʕēš b-anna bīra w min mirḳaṯ neǧəmṯa kkōmća amrīl!»
023. ḳōm ḳʕalla walla mirḳaṯ hann... neǧəmṯa kkōma, ḳōm amralla: «ya ʕammiṯ, mirḳaṯ neǧəmṯa.»
024. zallun iḏmax ṯarćinn walla ḳōmaṯ hōṯa, bisnīṯa ći fahmōn, ḳōmaṯ yaʕni xann ḥalya b-zyōtća, ḥayla ḥayla.
025. w ḳōmaṯ hōṯa maḳərfa w ṯaḳḳīna bešʕa akṯar mn-awwalća.
026. ḳōm hann zallun ʕal_emmun ṯarćinn, eḥḏa l-ʕa ḥōlća, eḥḏa l-ʕal_emma.
027. ḳōm ʕaynaṯ xann hōš šunīṯa walla šćḥaććil berća maḳərfa akṯar mn-ōṯa.
028. ḳōm ḏḏōyḳaṯ ḥayla yaʕni menna, batta ćḥōwel ćḳuṭlenna, lamar ćaġtar p-xull ḥilyōṯa.
029. ḳōm hōṯ bisnīṯa ći ḥalya, ći fahmōn, xaṭəbna šappa, yaʕni xaṭəbna.
030. xaṭəbna w xassēla ḏahba w xulla mett.
031. ḳōm nhōsaṯ menna ḥōlća yaʕni, ṯiḳnaṯ miḏḏōyḳa menna ḥayla.
032. ḳōm hōṯ zalla, yōməl ʕorsa battēn yšuḳlunna l-ʕarīsa, yaʕni xissīya batəlṯil ʕorsa w xulla mett.
033. zalla ʕemma ḥōlća, ḥōlća w berćil ḥōlća, yaʕni berćil_ōbu, ḥōṯa mn-ōbu.
034. zalla hōṯ, hinn w raxxīpin b-bōs, yaʕni payṯil ʕarīsa baʕʕeḏ.
035. šaḳlilla l-ʕarīsa, ḳōm iṣhaṯ hōṯ bisnīṯa ći... ʕarūsća.
036. amralla: «yā ḥōlć, yaʕni šiṭən nišəć!»
037. ḳōm amrōla: «laʔ, ću nmašəḳyōš.»
038. amrōla: «ext ću šmašəḳyōl?»
039. amrōla: «xann, ću nmašəḳyōš.»
040. amrōla: «ya ḥōlć, yaʕni šiṭən nišəć!» ṯēni orḥa, lamar ćirəṣ.
041. amrōla: «ću nmašəḳyōš ġēr mann nḳuləʕlīš ʕayniš.»
042. amrōla: «ext šḳulʕlīl ʕēn?»
043. amrōla: «xann, mann nḳuləʕlīš ʕayniš.»
044. hōṯ bisnīṯa ḥayla yaʕni iṣhaṯ p-šakl, ōza ćūmuṯ ʕal-anna terba.
045. ćūṯ barəš ʕemma ġēr ḥōlća w berćil ḥōlća. zalla hōṯ šunīṯa, ḳaləʕlalla ʕayna w appalla ćišəć.
046. arkʕaṯ xett, xett arkʕaṯ xifnaṯ hōṯ bisnīṯa.
047. xōla ʕemmil ḥōlća, amrōla yaʕni: «appīl, batt nūxul xett!»
048. lamar ćirəṣ, xett ʕal-ōṯ ḥōlća ḳaləʕlalla ʕaynō ṯarćinn, w zallun, šaləḥlulla wuʕyōṯa w laḥšunna b-anna terba w xassall wuʕyōṯa ći bisnīṯa, ći ʕarūsća, xasslall berća, w zallun hann l-ʕarīsa.
049. walla yaʕni ʕēn xann ʕarīsa, ćūṯ ʕarūsći, yaʕni aḥla mn-ōṯ.
050. l-muhimm hann ʕammišwill ḥafəlṯa w ćinya ma.
051. hōṯ bisnīṯa ḥrōn, ći wība ʕarūsća w ḳaləʕlull ʕayna w laḥšunna, ḳaʕya ʕal-anna terba.
052. la ḥōmya w la maġətra ćūḳu, ʕambōxya.
053. ṯōli aḥḥaḏ xićyar, ću ġappi ṭiflō, zalli amrēll_eććṯi: «ya šunīṯa yaʕni, hōṯ bisnīṯa lḥīša, ma raʔyiš nišṭenna yaʕni nićbannenna, ćiṯḳan berćaḥ?»
054. ḳōm amrōli: «ē, išṭnā!»
055. hōṯ... iṯḳan mrappyilla xann, mašiġlilla... mašiġilla m-mō, nōfḳa mōyiḏ ḏahba menna, kiṯər ma ḥalya.
056. hōṯ ma batta ćišw? aḥəklallun ḳeṣṣṯa hōṯ bisnīṯa, ext iṯḳan ʕemma.
057. ḳōm hanna xićyōra, ōbu ći ćbanna, yaʕni amar «batt ma ešmi batt...»
058. yaʕni batti yišćġel minšōn yʕayyašell_eććṯi w lōṯ bisnīṯa.
059. iṯḳan mzappen yasmīn, wartil yasmīn.
060. mzappen xann yōma m-yumō, walla yaʕni zalli... hū ʕamzappen yasmīn amralli... tallaćći bisnīṯa ʕa payṯil ōbu amralli: «ya eppay, yaʕni zex, zappén yasmīn l-ḥōlć, ta ćiḥəm ma ōṯ, ma iṯḳan ʕimmēn.»
061. amerla: «ē.»
062. zalli hū w ʕamzappen yasmīn, imṭil payṯil_ōbəl lōṯ bisnīṯa l-ʕa ḥōlća.
063. iṯḳan mnōt «yasmīn, yasmīn, yaʕni yasmīn lil-ḥilwīn» w xann, walla nifḳaṯ ḥōlća l-ōṯ bisnīṯa.
064. amrōli: «b-exma yasmīn?»
065. amerla yaʕni mabəlġa.
066. amrōli: «ćūṯ ʕimm ġēr hann zawġil ʕaynō, ćšaḳellun ćmapplīl?»
067. hinn ʕaynōyəl lōṯ bisnīṯa yaʕni, ći ībin ʕemma.
068. šaḳəl ʕaynō amerla: «ē, šḳū hōṯ... hann yasmīn w yaʕni applīl hann ʕaynō!»
069. amralli... amralli: «ē, šuḳənnún w applīl hann yasmīn!»
070. šaḳlaććil yasmīn w zalli l-ʕa berći amerla: «yā birəć, yaʕni hann ʕaynō nufḥannún xann, ḥmā balki mʕōwtin, biǧūz ʕaynōš hann!»
071. šwaććun b-īḏa w nafḥaććun walla ʕōwet ʕaynō ʕa ṭabīʕćun, yaʕni ṯiḳnaṯ ḥōmya.
072. hōṯ zalli ōbu arkeʕ išeṭla sarəksa iḥəl w xasslēla, amrēla: «yalla ziš, batt nsuḳlinniš l-ʕa ʕarīsiš.»
073. zalla hōṯ bisnīṯa l-ʕa ʕarīsa walla išćḥaććil ḥafəlṯa ḳayyō ći ʕarīsa w ćū yaʕni ḳanneʕ ʕarīsa iḏa hōṯ ʕarūsći ći ġappi.
074. ʕēn xann hann bisənyōṯa kiṯər ma ḥalyin, hōṯ bisnīṯa, xullēn, iṯḳan ṭōmer roḥla yaʕni, iṯḳan ṭōmer roḥla m-kiṯr... m-ǧamōla yaʕni.
075. walla ʕēn xann bā ʕarīsa, iḏəʕna.
076. ḳōm ṯōli eʕla, amrōli... amerla: «ću hašš yaʕni ʕarūsəć?»
077. amrōli: «ē», w aḥkalli ext ḳaləʕlulla ʕaynō w inni hōṯ ću ʕarūsći w xulla mett.
078. amerla: «yaʕni ma šbōʕa nišw bun? ći šbaʕōli ʔmur!»
079. amrōli: «battax ćišwīl m-ġermil... m-ġermōyəl ḥōləć w l-berćil ḥōleć semla, nislaḳ eʕla ṭūlćil mōma w nunḥuć.»
080. amerla: «ē, ći šbaʕōli ṯōḳen.»
081. zalli natēl ḥōlća w l-ʕarūsći, berćil ḥōlća, ḥōṯa.
082. ḳō amerlun... zalli laḥš... ḳamṭil maḥəpsa w laḥəšni b-nūra.
083. zalla ʕarūsći ćnawlenna, zalla ʕarūsći ćnawlenna walla... b-nūra, walla tafəšna ʕa nūra, lōṯ ʕarūsća, berćil ḥōlća.
084. ḳōm ṯalla ḥōlća l-bisnīṯa ćnawlell berća, kōm tafəšna, ṯarćinn sawa.
085. xarreḥ hann, eććṯi, emmil bisnīṯa w ʕarūsća.
086. xarreḥ hann, affann yiḳtaʕ faḥəmṯa w baʕdēn taḳḳla m-ġirmēn semla.
087. ṯiḳnaṯ sōlḳa w nōḥća, yaʕni šćafyaṯ minnēn.
088. amrall_ōbu, aḥkall ḳesṣṯa l-xull ommṯa, w b-axerća aʕīšaṯ ʕemmi w nbaṣṭaṯ. bass.
