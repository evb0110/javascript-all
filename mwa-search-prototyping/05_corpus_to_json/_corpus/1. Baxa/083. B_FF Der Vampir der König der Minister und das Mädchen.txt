001. wōṯ ʕēlṯa mkáwwana m-ṯlōṯa šapp w bisnīṯa.
002. ḳōm hann ṯlōṯa šapp zallun yišćaġlun m-manṭaḳća baʕʕīḏa ḥayla w bisnīṯa ḳaʕʕunna ġappil ḥayyōṭća.
003. ḳōm yōma m-yumō bisnīṯa ʕamnašrōl išōra ʕa ʕakkōra, ḳōm īṭar hanna išōra.
004. ṯḳalla ḏarkōli ḏarkōli w hū ṭōyer bə-hwō xann wala hatt əb-ḏōrća.
005. ʕibraṯ ʕal-ōṯ ḏōrća, ćuppa barəš, yaʕni frīša w xulla mett.
006. w ḏ̣ōʕaṯ bisnīṯa lafaš yaʕni yōḏʕa ćʕōwet ʕa tiḏō.
007. ḳʕalla b-ōṯ ḏōrća w ṯiḳnaṯ yaʕni mišćaġla, šaṭfaṯ w xanšaṯ w baššlaṯ w xulla mett.
008. ḳōm ćū yaḏḏīʕa iḏa ḏōrća hōṯ l-ḥunō.
009. iʕbar ḥunō, ḳōm ṭimraṯ hī b-bōla barəš.
010. iʕbar ḳōm yaʕni iṯḳan ōmrin: «man ći šiġellaḥ, man biššellaḥ» w xann, lamar yiḏʕun man šiġell lanna šoġla.
011. baʕdēn islaḳ aḥḥaḏ ʕa ʕakkōra, ḳōm iṯḳan ōmer yaʕni: «iḏa šunīṯa, emmaḥ, w iḏa bisnīṯa, ḥōṯaḥ» yaʕni bass ćunfuḳ.
012. ṭmīra bisnīṯa p-ṯannūrća, ḳōm nifḳaṯ, yaʕni ḳōm iḏʕunna ḥōṯa.
013. yaʕni aḥkallun ext ṯalla liʕlēn w la iḏʕaṯ ćʕōwet ʕa tiḏō.
014. l-muhimm ḳaʕʕunna ġappēn w_amrulla ṯēni yōma yaʕni ṯiḳnaṯ mišćaġlōlun w xann.
015. ṯēni yōma amrulla: «baš šbaššillaḥ imōḏ yaʕni kuppō!»
016. ē, zallun ḥunō ʕa šoġla w hinn ḳaʕyin b-barrīya yaʕni.
017. zallun, ḳōm ćūṯ ġappa kibrīta ćšaʕʕlenn nūra.
018. ma batta ćišw? ʕaynaṯ xann walla šćaḥyaṯ ōṯ nūra baʕʕīḏa, ću yaḏḏīʕa, b-bōla ḳarrība hī.
019. mallxa mallxa, lamar ćiməṭ.
020. mallxa xann yuppi ḥammeš šōʕ ḥatta imṭaṯ.
021. wōṯ ġūlća hel, amrōla: «nbōʕa nūra, iḏa ġappiš šappīl, mann nišw... mann nbaššel w ćuṯ ġappaynaḥ nūra.»
022. amrōla: «ē.» appalla baṣṣṯin nūra w applalla hanna nšīfa w ćaləxlalla minšōn ććubʕett terba ći illīxa menni.
023. išwlalla ʕa ḥanna sayyirlalla nšīfa w ćaləxlalla w la aḥissaṯ bisnīṯa w zalla.
024. atar iṯḳan šōrən nšīfa roḥəl lōṯ bisnīṯa, xann ḥatta imṭaṯ l-payṯa.
025. iḏʕaććil payṯa ġūlća, xull yōma amrōla yaʕni: «ṯēš, emmat ma battiš nmappyōš nūra».
026. l-muhimm hōṯ ma? ḥōnəl ġūlća iṯḳan zelli ʕa payṯil lōṯ bisnīṯa amerla yaʕni: «mṯuḥ īḏiš ḥatta nappīš kibrīta!» zelli maṣṣlēla eḏma.
027. xann walla ṯiḳnaṯ ʕemmil yumō mġayyra ḥayla.
028. ḳōm iṯḳan ḥunō amrilla yaʕni: «ʕali xann hašš?»
029. aḥəklallun ḳeṣṣṯa innu ġūla ʕamṯēli mappēla kib... yaʕni nūra amerla: «mṯuḥ īḏiš!»
030. ḳōm amrulla: «ʕayna, ššaḳlōl lanna sayfa w amrīli: ću nmaṯəḥlōx īḏ, ġēr ma ćmaṯḥerr rayšax w min maṯḥir rayši ḳuṭəʕlīli rayši.» amrōli: «ē!»
031. ṯōli... ṯalla hōṯ bisnīṯa, ṯōli ġūla leʕla amrēla yaʕni: «mṯuḥ īḏiš ḥatta nappīš nūra, miššōn šaḏliḳ!»
032. amrōli: «mṯoḥ rayšax, ḥatta ana nappēx, nmuṯəḥlēx īḏ!»
033. maṯḥir rayši hanna ġūla, ḳōm ḳaṭəʕlalli rayši.
034. ṯalla ġūlća, ḥmaććil... ḥmaććil ḥōna iḳteʕ rayši, ḳōm ḳimlalli nibōyi, nibōyi rappin, w laḥəšlallun b-arʕiḏ ḏōrćil bisnīṯa.
035. hī w illīxa, taʕsaṯ bisnīṯa ʕa nībəl ġūla, ḳōm yaʕni aġbaṯ.
036. ṯōlun ḥunō, b-bōlun mīṯaṯ yaʕni iṯḳan mḥarrakilla w hanna, lamar ćōḥes.
037. ḳōm šwunna xann, xassulla libōsəl ʕarūsća w šwunna p-tabūta w ḥammlunna ʕa ġamla, ḥammlunna ʕa ġamla w yaʕni w ḥazzamunna w affunn... w amrulli yūsuḥ, l-anna ġamla, yaʕni taššrunni b-ōṯ tunya.
038. xann illex hanna ġamla b-ōṯ bisnīṯa ći p-tabūta walla ōṯ wazīra w malek, ʕammićmaššyin p-ḥadīḳa xann.
039. ʕēn xann wazīra, amerli: «ana nšaḳell lanna ġamla w haćć ćšaḳell lōṯ santūḳća ći ʕa ḥaṣṣ.»
040. wōfeḳ malak, šaḳəl lōṯ santūḳća, šaḳəl lōṯ santūḳća malak, zalli faṯəḥna p-payṯa xann walla iḥəm bisnīṯa yaʕni ḥalya ḥalya w xissīya ext ʕarūsća, ōǧen hanna malak eʕla, yaʕni ext mīṯa.
041. ṭamərna bə-xzōnća ći lēli, malek.
042. ḳōm yaʕni ću ōmer l-barəš, iṯḳan la ōxel w la šōć yaʕni ḥayla inḳhar ʕal-ōṯ bisnīṯa.
043. emmi yaʕni ćʕáǧǧabaṯ, emmil malek, ʕali xann ʕammišw?
044. mšaʕʕlōli, ću rōṣ yaʕni yamrēla.
045. l-muhimm hōṯ, yōma m-yumō inšil mufćḥa lə-xzōnća ći bisnīṯa ība bē, inšil mufćḥa bā.
046. ḳōm ṯalla emmil malak amraṯ: «walla niḥəm ma ōṯ bə-xzōnća yaʕni, ʕali xann ḥikkell hamma ibər xett xann?»
047. faṯḥaććlə xzōnća walla šćḥaććil lōṯ bisnīṯa xann, ḥayla yaʕni w mīṯa.
048. ḳōm zalla ōṯ ġappa ḥkīmća yaʕni ḳadimōy, natalla miššōn yaʕni ćiḥmēla mīṯa walla ṭōba.
049. ʕaynaṯ xann b-reġəl bisnīṯa walla šćḥaććin nībəl ġūla.
050. ḳimlalla yaʕni m-reġla, ḳōm aṣḥaṯ hōṯ bisnīṯa.
051. amralla emmil malek yaʕni: «la šićḥarrak, isḳil hōxa ḥatta nsakker iʕiš, xann xann ḳeṣṣṯa.»
052. amrōla: «ē!»
053. sakkraṯ eʕla xzōnća ḳōm ṯōli hanna, ifćker malek iḏa nšell mufćḥa bə-xzōnća.
054. ṯōli iṯḳan marheṭ ʕal_emmi amerla: «hanik mufćḥō?»
055. amrōli: «ću nyōḏʕa.»
056. amerla: «iḏa ću šmišćḥōlun yaʕni nḳaṭilliš!»
057. ḳōm zalla, faṯəḥlall əxzōnća xann, walla nifḳaṯ hōṯ bisnīṯa.
058. ḳōm yaʕni ćʕaǧǧab amerla: «ext xann ṣaḥḥīšna?»
059. amrōli: «xann xann ḳeṣṣṯa.»
060. l-muhimm hōṯ, šaḳənna hōṯ bisnīṯa malek, xaṭəbna w išw ʕorsa w xulla mett.
061. wazīra axbar iḏa yaʕni bisnīṯa ći wība b-ōṯ santūḳća hī eććṯi.
062. ḳōm yaʕni iġćar menni, wazīra iġćar.
063. zalli batti yišw ḥīlća miššōn yšuḳəllēli eććṯi wazīra.
064. ḳōm zalli, amrēli yōma m-yumō l-malak inni yaʕni: «ana nimmaššlēx eććṯax, ġapp...» iṯḳan ġappi psōna.
065. šaḳənna, ḥamənna ʕa ḥaṣṣlə ḥṣōna iṯḳan amar iṯḳan mmaššēla p-ḥatiḳyōṯa.
066. ḳōm aməṭna ʕa ḏokkṯa baʕʕīḏa amrēla yaʕni: «iḏa ššaḳlōl walla nḳaṭilliš hōxa!»
067. amrōli: «lā, ana eććṯil malek w ću nšaḳlōx lēx.»
068. iṯḳan xann amerla: «yā nḳaṭəllīš ibriš.»
069. xann ḳōm ḳaṭəllēla ebra, b-leppil lōṯ ḥadīḳa ći baʕʕīḏa.
070. arkeʕ amerla: «yaʕni ššaḳlōl walla nḳaṭilliš līš?»
071. amrōli: «ē, nšaḳlōx, bass nuṭrín ḳalles.»
072. zalla hōṯ amrōli: «yalla ta xann nišw... nōza ʕa ḏokkṯa w niṯlōl ḳawwō w nizlōl ʕemmax.»
073. amerla: «ē!»
074. zalla hōṯ, ʕemma ḥayla ḏahba, eććil malek xann xissīya iḥəl, zalla l-ʕa rōʕya, arəhṭaṯ, šimṭaṯ.
075. amralli r-rōʕya: «taxīlax yaʕni, šḳō hann wuʕyōṯa, hann ḏahbō xullun sawa, bass applīl wuʕyōṯax w nxusəl reḥla w applīl keršṯa!»
076. amerla: «ē.»
077. zalla battlull wuʕyōṯa baʕḏ̣inn w applalli ḏahba w xassaććil wuʕyōṯər rōʕya hī w nafḏ̣aććil keršṯa xann w šwaćća ext ṣaləʕṯa w xassaćća w xassaṯ sulək w xann.
078. ṯōli hōṯi sćáʕweḳna wazīra, ḳōm zalli arheṭ xann w mā b-bōli maʕ rōʕya? inni hī.
079. arheṭ, ʕēn xann walla išćḥir rōʕya xissil wuʕyōṯa.
080. amerli: «mā? minnallax hann wuʕyōṯa?»
081. amerli: «xann xann, ṯalla šunīṯa w applall w šimṭaṯ.»
082. hōṯi_ṯḳan tawwer eʕla xann la išćəḥna, w malak w xullun amerli yaʕni: «ḏ̣īʕaṯ eććṯax w šimṭaṯ.»
083. yōma m-yumō malak ma batti yišw ḥatta yišćḥell_eććṯi? aʕəzmil xull marōylə ḳrīṯa, yaʕni l-mámlaka ći lēli.
084. hinn w ḳaʕyin, xull marōylə ḳrīṯa yaʕni b-ǧaməʕṯa ġappil malek, w tiḏō w ḥunō xullun sawa, ḳʕalla hī ʕimmēn.
085. ḳōm xull aḥḥaḏ iṯḳan maḥkēl ḳeṣṣṯil ḥayōṯi.
086. ḳōm iməṭ tawra l-ʕa tiḏō, aḥkull ḳeṣṣṯil ḥayōṯun w ext berćun ḏ̣īʕaṯ w ext ġūla ṯōli leʕla w hī ḳaʕya ḳurēn w ću yaḏḏīʕin iḏa berćun.
087. hōṯ ṯōli tawra lēla batta ćaḥkēl ḳeṣṣṯil ḥayōṯa.
088. ḳōm ṯiḳnaṯ maḥkōl ḳeṣṣṯil ḥayōṯa mn-awwalća l-axerća.
089. ḳōm amar malek yaʕni ext ḳeṣṣṯil ḥayōṯəl... yaʕni ext eććṯi, ḳeṣṣṯil ḥayōṯəl eććṯi hōṯ.
090. ḳōm amerla malek: «šmaḥkya man hašš walla lā?»
091. ḳōm šalḥaććil wuʕyōṯəl rōʕya yaʕni w šalḥaććil lōṯ ći ʕa rayša, ḳōm īḏəʕna malek.
092. amerla: «mā iṯḳan ʕimmiš?»
093. amrōli: «xann, xann yaʕni, wazīra iṯḳan šaḳlin w ḳaṭəllīl ibər w wōb batti yḳuṭlill līl w šimṭiṯ liʔannu la šaḳlićći».
094. w_iḏʕunna tiḏō w yaʕni w amrallun ext ṯalla l-ʕa malak.
095. ḳōm hanna amerla: «ma šḥōkma, yaʕni šbōʕa nišw b-wazīra?»
096. amrōli: «battax ćʕaḏḏabenni ext ma ʕáḏḏabin yaʕni w batta ćḳuṭəʕlēli rayši b-axerća».
097. ē, zalli ćʕaḏḏab hanna wazīra ḥayla, ʕaḏḏabunni w ḳaṭəʕlulli rayši w ʕōwet tiḏō leʕla w ḳʕōlun ʕemmil malek w ōʕeš aḥla ʕīšća.
