001. m-mett ṯlēṯ irpiʕ išən taḳrīban wībin xull marōylə ḳrīṯa mxassyin xussō mḥallay, ʕárabay yaʕni išmēn.
002. mxassyin ǧakīṯa w širwōla aw ǧakīṯa w ṣōyṯa.
003. hann b-nesəpṯal xussō, xull marōylə ḳrīṯa xann mxassyin yaʕni.
004. xull marōylə ḳrīṯa, ġabərnō, fallaḥō w zōrʕin, w ommṯa, ḳesma menna ṭarrašō, makəmyin riḥlō w ḳinyōna w ʕizzō.
005. fallaḥō zōrʕin ḥiṭṭō w sʕarō, xušnō w ṭlupḥō w zōrʕin...
006. nōṣpin xarma w nōṣpin summaḳ.
007. xarma ʕinbō w menni ʕṣīra w tepsa, mṣannaʕilli tepsa.
008. summaḳ misćafītin m-frittō, hanna ʕṣīra l-buššōla yaʕni w warḳa l-tbōġćil ġiltō w ḳisō sćaʕmull lə-ḏlūḳa.
009. wōṯ ġappaynaḥ ḳrīṯa, wētya, ḳayyam la yazāl hanna wētya.
010. awwalća wōb šōć mōya mallxa xann ṭabīʕay yaʕni, ḳnōyṯa rumanōy ḳadimōy mašḳyōl lanna wētya.
011. zōrʕin ommṯa bē ḏura w ḳulḳōs w filō w banadōra w faṣūlyi w saǧra mišmišyōṯa w xawxōṯa bass.
012. m-mett eʕsar išən inšef hanna nabʕa w_iṯḳan ommṯa ḥōfrin bē birō irtiwazōyin w zōrʕin eʕli.
013. nōṣpin saǧra ḥaẓẓurō w karaz w mišmišyōṯa w xull saǧra ći uppi ṯamra yaʕni.
014. w zōrʕin filō w ḳulḳōs w banadōra w xuḏ̣rawāt ṣayfīyi, ṣayfōy yaʕni.
015. hanna b-nesəpṯal wētya amma xarmō w summaḳ hanna sćahćer meʕli fallaḥō w irʕni ṭarša w ḳallel ma isḳel xarmō yaʕni, m-manṭaḳća ṯēni yaʕni.
016. wōṯ bə-ḳrīṯa ḳadīmay p-ḳetəm lōṯ ḳrīṯa bīra, šōćya xull ḳrīṯa menni.
017. nōḥćin eʕli p-tarǧōṯa, ʕomḳi mett ṯlōṯa mićər.
018. šōćya ḳrīṯa menni w ṭarša w ḳinyōna w xull bihmōṯa w mōzet menni mō nōḥća m-maǧərya ḳūrəl ǧēmʕa taḳrīban yaʕni.
019. ʕoḳbil mā biṣraṯ hōṯ mō w ǧaffaṯ, axiffaṯ la arkʕaṯ ʕayyaṯ lə-ḳrīṯa, ḥafraṯ tōlṯa bīra irtiwōzay.
020. hanna bīra wazzaʕaćći ʕal_eṯlaṯ ḳrī, ġuppaʕōḏ w maʕlūla w baxʕa, ḳrīṯaḥ yaʕni.
021. ṯiḳnaṯ šōćya ommṯa m-mett ʕisər w ḥammeš išən mō irtiwazōy p-payṯō yaʕni.
022. p-ḳrīṯa yūfuš zlillun ʕa yabruḏ, ʕa maʕlūla ʕal-ann ḳiryōṯa xullun zlillun ʕa bihmōṯa m-mett irpiʕ ḥiməš išən yaʕni.
023. makinyōṯa ću wōṯ, mišṭill ġarḏ̣ēn xullun sawa m-yabruḏ w m-ḏemseḳ w mn-ōxa w mn-ōxa ʕa bihmōṯa.
024. naḳlill ṭḥōna w nšīfa w ġarḏ̣ēn ći baʕēlun mišṭillun mnə-mtīnća m-yabruḏ w m-ḏemseḳ.
025. imōḏ ʕoḳəm mā iṯḳan ʕoḳbil mn-uḳḏum... min iṯḳan infaḳ makinyōṯa, ṯiḳnaṯ ommṯa zlōla ʕa makinyōṯa w ṯlōla.
026. awwalća ommṯa wībin p-payṯō, ʕamīrća m-xifō w lebna w saḳfil payṯō xšurō.
027. ću wōṯ káhraba, ommṯa manəhra p-payṯō p-fanusō w kazō w šraġō yaʕni.
028. ʕoḳbil mett eʕsar išən ćaḳrīban iṯḳan káhraba p-xull ḳiryōṯa yaʕni.
029. iṯḳan káhraba, nuhrō w barradō w maġsalyōṯa w xull hann šaġlōṯa ći ṭōlbin payṯō yaʕni.
030. wībin p-šićwōyṯa ommṯa ḳaʕyōla ṯlōṯa yarəḥ lamma ṯōḳen ṯelka w ćūṯ šoġla b-barrīya.
031. mṣánnaʕin buġtō, kinzōṯa, ḥawwazyōṯa m-ʕamra.
032. hann šunyōṯa yaʕni mṣannaʕillun.
033. w mtáppasin tepsa m-ʕinbō, mʕaṣṣrill ʕinbō w mēšṭin ġawzō w ṯinō w hann ṯōḳnin yaʕni ḏ̣īfća p-šićwōyṯa.
034. mḏ̣ayyafill baʕḏ̣inn ġappiš šahrōṯa, miǧćámmaʕa hōṯ ommṯa xulla sawa p-šahərṯa p-payṯa aḥḥaḏ, taḳrīban xull ʕisər aḥḥaḏ ʕa saləfyōṯa w ḳiṣṣōṯa w hann ḏ̣īfća.
035. misćaʕmlilla ḏ̣īfća yaʕni hann šaġlōṯa hann batōl imōḏ l-matti w š-šōy w l-ḳahwi yaʕni.
