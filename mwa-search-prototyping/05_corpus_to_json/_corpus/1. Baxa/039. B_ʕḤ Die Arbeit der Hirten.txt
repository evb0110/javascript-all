001. hanna hōxa p-ṣayfōyṯa nmaḏ̣əmnin sʕarō hōxa. nmaṭəʕmiṭṭ ṭarša l-awwal irsōna.
002. mrassel hanna ṭarša, nimsōfrin ʕa šmōla.
003. nḳaʕyillaḥ iṯṯar yarəḥ helhel, nmišwill zhōba l-iṯṯar, ṯlōṯa yūm.
004. xull aḥḥaḏ ʕemmi frōṯa w ʕbōyṯa w ġelta w msōfar.
005. iṯṯar yūm mōṭ helhel ṯōḳen masraḥ b-barrīya.
006. mʕōwet alūla mašəḳ, nōfeḳ l-ʕaṣər, šaʕṯa arpaʕ masraḥ p-ṭarša.
007. ʕoḳəbl_iṯṯar yarəḥ nimʕōwtin mn-elhel l-ōxa.
008. xett nefšil mett, nmišwin zhōbl_iṯṯar yūm w ʕbōyṯa w frōṯa w ġelta.
009. ext ma sarreḥ yaʕni misḳel tōm yaʕni ʕa ḥaṣṣlə ḥmōra.
010. w xull aḥḥaḏ w ḥmōri yaʕni, xull rōʕya ʕemmi ḥmōra.
011. niṯlillaḥ l-ōxa nmaḏ̣əmnin filō, nmaḏ̣əmnin iṯṯar yarəḥ, ćišrin awwal w ćišrin ṯēni, l-anna ṭarša filō, xḏ̣īra yaʕni.
012. ʕoḳəbl_iṯṯar yarəḥ, ʕoḳəm ma mḥassel ḏ̣mōnəl filō, ću misḳel hōxan, nimʕōwtin lina? ʕa šmōla.
013. xett nefšil mett, zhōbl_iṯṯar, ṯlōṯa yūm xōla, w ḥmōra ʕemmi w ṭarši w xalpō w ábadan.
014. nizlillaḥ l-elhel ću mnaććeǧ ṭarša ġēr b-yarḥa, yarḥa w felki.
015. nizlillaḥ nṯōḳnin nmišwilli ṭawlōṯa p-ḥawšō w xull yōma nmaʕlfilli ṭabʕan, raġṯa l-ḥōli w ǧalta l-ḥōli, b-iṯṯar ḥōš.
016. misḳel xann nmaṭəʕmilli l-axerćil ešbaṭ, ʕa hwōyəl ešna l-ōḏar, nōfḳa ʕazīb.
017. ṭarša w bnōyi w xull yaʕni, xull xarufō nōfḳa ʕazīb.
018. nōfḳin ʕazīb bē.
019. ṭabʕan b-ʕēḏəl xiḏ̣r battaḥ nṯēh l-ōxa, liʔannu ću nmaġətrin nisḳel helhel m-rōǧṯa, niṯlillaḥ l-ōxa.
020. niṯlillaḥ nimzappnill xarufō, nimfaṭṭmill xarufyōṯa w nḳaṣṣiṭṭ ṭarša.
021. nmaʕzmill atar l-ḳarribaynaḥ, ći yōḏeʕ yuḳḳus w l-ḳarribaynaḥ.
022. nimkarpsill lanna ṭarša karbasća, ʕamalōyṯa lə-ḳṣōṣa w xull aḥḥaḏ ʕemmi maṣfarća lə-ḳṣōṣa ḳaṣeṣla.
023. ḳōṣeṣ aḥḥaḏ ṯlēṯ rēš, irpiʕ rēš l-muhimm, l-alūla.
024. niṯlillaḥ nṯōḳnin nḥalpiṭṭ ṭarša ṯarć xaṭr m-mōma, ʕṣofra w l-ʕaṣər.
025. ʕoḳbil yarḥa nmarkʕin nḥalpillun ḥaləpṯa eḥḏa, xull yōma l-ʕaṣər.
026. ṭabʕan hanna xulli ǧuppōna, ġbećća w ḥalba mrawwab w ṣuffū.
027. ʕoḳbil yarḥa nṯōḳnin nḥalpillun xett xull iṯṯar yūm ḥaləpṯa.
028. kūn abət awwal irsōləṭ ṭarša ṯōḳen ḥalpillun xull ṯlōṯa arpʕa yūm xaṭərṯa ta ynáššafun.
029. ta ynáššafun lafaš misḳel ḥalba.
030. misḳillin xann ta ynaććǧun. ta ynaććǧun atar ṯaḳḳen... kūn ʕanmaṭəʕmillun p-šićwōyṯa ṭabʕan.
031. p-šićwōyṯa nṯōḳnin nmaṭəʕmillun ʕalfa.
032. mnaććǧin w nmasərḥin atar bnēn ʕoḳbil... luḳḳa ṯōḳen rbīʕa.
033. maṣərḥin roḥəl immēn mett iṯṯar yarəḥ.
034. ʕoḳəbl_iṯṯar yarəḥ nimzappnill xarufō atar.
035. ḥalba nḥalpilli, nmēšṭin xalḳīna nmišwilli bē.
036. kūn maǧbanća nšiwwiyilla uḳḏum b-robʕiš šaʕṯa m-mō, felkil kōsəl mō w maǧbanća.
037. kūn ḥaləplaḥl ṭarša w ṯilaḥlaḥ, nimṣaffyill lanna ḥalba ʕa xalḳīna.
038. nmišṭill lōṯ maǧbanća, w nimsaḳḳṭilla b-leppil ḥalba.
039. ḥarrilli p-kupǧōyṯa w mġaṭṭyilli p-satra w mett wʕō, baṭṭanōyṯa.
040. ʕoḳbil mett felkiš šaʕṯa ṯlillun šunyōṯa atar ṯōḳnin mǧappanilli, ṯarć aw eṯlaṯ.
041. ʕamalōyṯil ḥalba mrawwab, luḳḳa nḥalpilli másalan ću battaḥ nǧappen, battaḥ nrawweb ḥalba.
042. ṯlillun, ḥalpilli, mṣaffyilli, mišwilli p-xalḳīna.
043. mišwilli ʕa nūra maḏəlḳin erraʕ menni ta yḳaʕḳaʕ.
044. maḥḥćilli ta ysaḳḳaʕ ḳalles.
045. ṯlillun xett, kūn ōṯ rōpṯa, mišwin ḳalles ḥalba iḥəl p-ḥaṣṣil lanna kōsəl ḥalba mrawwab, ḥarrilli p-ḥalba iḥəl w maḥḥćilli, msaḳḳṭilli b-leppil ḥalba.
046. mġaṭṭyilli xett mnə-ʕrōba l-axerćiš šahərṯa.
047. axerćiš šahərṯa mkaššafilli.
048. iḏa battun yṣaffunni, mʕawwtilli ṯēni yōma p-xisō ḥiwwūrin w mṣaffyilli.
049. w iḏa battun yxuḏ̣ḏ̣unni xḏ̣ōḏ̣a, yaffḳun šomna, maffyilli ṯ-ṯēni, ṯ-ṯēleṯ yōma l-ʕaṣər, lə-ʕṣofra bakkar, šaʕṯa ḥammeš.
050. ōṯ exət ġelta ći ġamla aw ći ṯōrća mišwilli, ǧūta, mʕallḳilli p-sīpṯa, ṯōḳnin ṯarć šunī xaḏ̣ḏ̣illi ʕṣofra bakkar.
051. nōfeḳ atar menni šomna, hanna m-ḥalba mrawwab.
052. ḥalba mrawwab ṯōḳen ṣ-ṣuffū, w_iḏa bōʕin yxuḏ̣ḏ̣unni nōfeḳ menni šomna.
