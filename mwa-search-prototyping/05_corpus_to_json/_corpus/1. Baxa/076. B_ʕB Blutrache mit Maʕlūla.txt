001. salefća ešəl ʕisər w ḥammeš.
002. iṯḳan ṯōrṯa ʕa frinsawō.
003. ṯalla ḥaməlṯa mnə-šmōla iććiǧōha ʕa ḏemseḳ.
004. ṯōlun wōb waḳća ḥṣōḏa, ḥaṣḏizz zarʕa.
005. išḳal iṯṯar baġəl ḏ-ḏōḏ.
006. ḏōḏ wōb stīḳa lə-brōm l-ḥaǧǧ.
007. inḥać hū w ʕēlṯi, ʕomril aḥḥaḏ emʕa w šunīṯa ʕomra ṯmēn l-ʕa stīḳun ʕala asōs yxalliṣlēlun bihmōṯun ći zallun.
008. bihmōṯun lamar yiḏʕennun brōm ḥaǧǧa, laʔinnu ḥaməlṯa rappa.
009. infaḳ m-maʕlūla w ṯōlun iććiǧōhun ʕa baxʕa, yʕōwtun.
010. inćḳullun marōyəl maʕlūla, ḳaṭlunnun w xarrḥunnun b-nūra.
011. zallun yumō, zallun yumō, la arkeʕ karr marōyəl maʕlūla yiṯlullun mn-anna terba hanna.
012. waybin b-yabruḏ ṯlōṯa arpʕa, ṯōlun bil-lēlya ʕala asōs yḳáṭṭaʕun w la barəš yiḥmenn.
013. aḳam aḥwannun ṯelka w rīḥa, ḥawwel ʕa ḳrīṯaḥ.
014. yōməl ḥawwel b-ʔamril alō, ṯōlun ʕa payṯa, payṯil ebri ći ḳaṭlunnun.
015. hōxan isken aḥḥaḏ m-maʕlūla, m-ṯōrṯa infaḳ m-maʕlūla w isken ġappaynaḥ, ešmi mḥammad ḏiyāb.
016. mḥammad ḏiyāb awḳef p-ḥīrća innu ʕali baććuz īḏaʕ, ći ḳaṭəl ōbu w emmi.
017. mā mawḳfi atar, ḏ̣ayfōyi willa hann ći ḳaṭlull ōbu w l-emmi?
018. fa išəćlaḳ man? ći iḳtel ōbu w emmi.
019. ṭámmenni w amerli: «lā ykollax fekra w isćreḥ!»
020. saʕtannun w šaḥḥanannun w ḏ̣ayyafannun lə-ʕṣofra.
021. ʕṣofra ana zill ʕa pē ḏōḏ, ḥaspil ʕōtṯa.
022. išćḥiććil ḥakyiš šunyōṯa ʕamma ōmrin, mʕallōyin ći ḳaṭlull ḏōḏ w eććiḏ ḏōḏ aybin hōxa.
023. aḳam ḥūn šaḥṯil buntḳōyṯa w ṯōli ta yḳaṭṭalennun.
024. awḳefli ebriḏ ḏōḏ, ebri ći inəḳṭal.
025. amerli: «mā battax?»
026. amerli: «hann ći ḳaṭlull ḏōḏ w eććiḏ ḏōḏ.»
027. amerli: «ana eppay w emmay w aʕza mennax, walākin iṯḳan hōš ḏ̣ayfōy w ḏ̣ayfa aġla mn-ōbu w emma.
028. šahōmćil sarḳōyin aw šahōmćil ʕurrabōyin aw šahōmćil insanōyṯa ću ōmra xann, liḏālik taššer!»
029. w ʕṣofra, ʕemmil battun yallxun, xassil buntḳōyṯi w ḳaṭṭaʕannun l-ḥattōyəl maʕlūla w amerlun: «zallxun b-ʔamril alō, bass la ćaʕitunna.» bass.
