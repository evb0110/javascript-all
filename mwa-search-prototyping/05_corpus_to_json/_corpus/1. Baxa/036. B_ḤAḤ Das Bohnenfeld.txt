001. b-nesəpṯal filō yīb zrīʕa arʕa sʕarō aw ḥiṭṭō.
002. ʕoḳbil ma nḥaṣḏillun, nmēšṭin bḏōril filō, filō nakkībin.
003. nmišṭillun, nrōḏyin w nṯōḳnin nlōḳṭin roḥəl lanna fattōna b-anna ṯelma filō nakkībin.
004. ʕoḳbil ma nimḥasslin w minzarʕin, nmēšṭin šaḳəfṯit taffa, nḳatrilla roḥəl fattōna w nimšawwafilla, yaʕni hanna kaćra ći ōb aw hōṯ rḏōṯa minšōl ćićšawwaf, minšōl ćallex mō.
005. ʕoḳbil ma nimḥasslin mubašáratan nmitirill mō w nmašḳyill lann filō, amrillun kbōsa, namrilli kbōsa.
006. nmašḳyillun, ʕoḳbil arpʕa ḥamša yūm nmarkʕin nmašḳyillun nfōkkin miʕlēn.
007. ʕoḳbil ma nfōkkin miʕlēn, mbállašin ysulḳun, mbállašin ysulḳun filō.
008. luḳḳa mbállašin ysulḳun ʕoḳəbl_exma yūm, xett nmašḳyillun, nimšammyilli ćihyīǧa.
009. luḳḳa sōlḳin, sōleḳ bun, baynṯinnun, ʕošba w zarʕa.
010. niṯlillaḥ nnakšlill lanna ʕošba w lanna zarʕa m-baynṯinn.
011. ʕoḳbil ma nimḥasslin nkōša — yīb inkeb hanna ʕošba b-arʕa — xett nmašḳyillun.
012. xann nimṭaššarillun meṯṯa ta yiṣhun w yaḏpel hanna warḳa ḳalles.
013. yōməć ći maḏpel, nmašḳyilli, nmašḳyilli.
014. ʕoḳbil ma nmašḳyilli m-meṯṯa, mballeš yzáhharun filō.
015. luḳḳa mzahher, xull šećća šobʕa yūm nmašḳyill lann filō w nmēšṭin kibrīća — amrilla kibrīćil ġamlō — w krosīt, nṯōḳnin nrōššin ʕal-anna warḳa, minšōl... minšōl la yhatt dūda ʕlēn w lā manna.
016. ōṯ manna — dūdća amrilla — dūda uzʕur, amrilli manna, hanna iḏa la irćaš, mrawweḥəl filō xullēn sawa.
017. ʕoḳbil ma mzahher, mrapp ḳarnō.
018. luḳḳa mrapp ḳarnō hann bə-ṭbīʕći, xull ḥamša, šećća yūm battaḥ našḳenni mō.
019. mrapp ḳarnō, luḳḳa tōǧnin hann ḳarnō ṯōḳen leppa, lippō.
020. nḳaṭfill lann filō, nḳaṭfillun emmat anaḥ? p-ćišrin liʔannu p-xuss surīya ġēr ġappaynaḥ ću ṯōḳen filō b-anna waḳća, p-ćišrin yaʕni.
021. nḳōṭfin, nimʕappyillun b-ann xisō w nimšattrillun ʕa šūḳəl hāl, šūḳəl xoḏ̣ərṯa.
022. hann xett b-nesəpṯal filō, yaʕni yīb p-surīya xulla ćūṯ ġēr ġappaynaḥ bə-ḳrīṯaḥ, m-manṭaḳćaḥ b-anna waḳća filō.
023. b-ġērəl manṭaḳćaḥ filō ṯōḳnin p-sayfōyṯa.
024. anaḥ nḳaṭfillun p-ćišrin, yīb ćūṯ filō bnōp.
025. hanna b-nesəpṯal filō.
