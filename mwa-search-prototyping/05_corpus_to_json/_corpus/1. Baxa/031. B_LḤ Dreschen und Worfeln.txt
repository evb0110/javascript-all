001. nmaṣərḥin, nšaḳlill lanna ḥmōra aw baġla.
002. nrōḏyin, nšaḳlill lanna senta.
003. mḥammlill lann ḥiṭṭō w zlillun ʕa barrīya, ṭaršill lann ḥiṭṭō, baḏrillun b-arʕa bḏōra.
004. ʕoḳəm ma bḏōra mrakkbill lōs sekkṯa w rōḏyin, raḏyill lann ḥiṭṭō. ṯōḳnin minṭamrin erraʕ m-ʕafra.
005. erraʕ m-ʕafra ʕemmil yarḥa, iṯṯar, ṯlōṯa ṯōḳen ḥṣōḏa, nōfḳin afaš hann ḥiṭṭō.
006. xōḏ̣rin, baʕdēn mabənyin sabla, sabla baʕdēn ḥaṣḏillun.
007. ḥaṣḏillun, šṭillun, laḥšillun ʕal_ētra.
008. ʕal_ētra mišṭill lanna ḏeffa, ḳōtrin bhīmća yaʕni ḳomma, ya ḥmōra, ya baġla, ya ktīša, ḥáyyalla aḥḥaḏ.
009. mišwill lann kittanyōṯa p-ḥaṣṣi w lōṯ... w lanna nīra w mišwill lanna ḏeffa.
010. ḳaʕyillun ʕal-anna ḏeffa, ṯōḳen bōrma hōṯ bhīmća hanna ḏeffa.
011. kasmi taffa, m-yerkil lanna taffa xēfa ukkum, xann ġuryōṯa ġuryōṯa mʕappyill lann ġuryōṯa ʕa taffa.
012. bōrmin ʕal-ann ḥiṭṭō xann.
013. waḳćil bōrmin, aḥḥaḏ mḳallebəl lanna ḳašša ʕal-anna... erraʕ mn-anna ḏeffa.
014. nōʕmin, ʕemmil ma nōʕmin battēn yḏarrunnun.
015. mišṭill lanna maḏərya, mišṭill lanna maḏəryil ḥatīta aw taffa, laʔ, maḏəryil taffa, ḥatīta l-ḳullōba, taffa l-maḏrīṯa.
016. ḥōmyin hanna hwō ext əćwiǧǧeh, ṯōḳen rafʕill lanna ḥiṭṭō xann, lanna ḳašša, mafreḳ ḥiṭṭō bal-ḥōḏi w ṯebna bal-ḥōḏi.
017. ṯōḳen afaš, maḳimill lann ḥiṭṭō ʕa ġappōni w hanna ṯebna.
018. hanna naʕʕīma, ǧablilli ṭīna.
019. mišṭill lanna ṭīna m-maḥfōra ḥiwwar, ǧablilli, mʕarrbilli b-baʕḏ̣i, mišwilli mō, ǧablilli w mēšṭin b-ōṯ malʕaḳṯa mṭayynill lann xuṯlō.
020. w hanna ći ixšen, maṭʕimlill bihmōṯa.
021. ṯlillun baʕdēn ʕoḳbil ma nōkba hanna ṭīna mett iṯṯar yūm, ṯlōṯa yūm, mēšṭin ḥwarṯa, xifō, lawna ḥiwwar.
022. lawna ḥiwwar, hōṯ ḥwarṯa ḥiwwōr.
023. naḳʕilla b-anna ṭapḳa, mʕaǧǧanilla mʕaǧǧanilla w mišṭill lanna mamlōša — šarṭūṭća ḥiwwōra, ḳamesća, ḥáyyalla mett wʕō iṭər — ṯōḳen marṯill hōṯ ḥwarṯa ext mō, ḥazzīḳa ḳalles.
024. w mḥawwrin p-ḥaṣṣil lanna ṭīna, iṯṯar ffōy, ṯlōṯa ffōy ṯōḳen ḥiwwar ext ṯelka, w rīḥṯi ḥalya yaʕni, ḥwarṯa ḥalya.
025. ṭlupḥō xett kamiṯəl xann zarʕillun.
026. ṯebəl ṭlupḥō ešmi ṯebəl ḳiṭnīṯa.
027. ṯebəl ḳiṯnīṯa hanna maṭʕimlill riḥlō, l-ʕizzō — ṭarša, hanna ṭarša.
028. ṭlupḥō mbaššlin minnun mǧáddara, mbaššlin minnun šáwraba, mbaššlin hanna...
029. xann, hanna ḥṣōḏa.
