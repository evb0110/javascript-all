001. ana ʕali ṭarrōf, mawalīl irpiʕ w ṯmōn.
002. eppay ešmi ṭarrōf, emmay ešma fōṭme.
003. hanna b-zibnōylə frānsa wībin mišćaġlin sanagōl hōxa, b-ʕaḳəpṯil maʕlūla.
004. luḳḳa ḥasslutt terba ṯōli degōl w ṯōli ʕemmi ʕabdəlmaǧīd swaydān, yakšfutt terba ći maʕlūla, m-maʕlūla l-baxʕa.
005. ṯōlun, wōb šayxa ġappaynaḥ ešmi mḥammad milḥem mūši.
006. amar: «šṭunn, nzayyanett terba» yaʕni uḳḏum ma yimṭun.
007. šwinnaḥ ḳawsa b-awwalćlə ḳrīṯa, naṣpinnaḥ payṯis saʕra w šiwnaḥl lanna ḳawsa w šwinnaḥ ḥawra eʕli yaʕni xōḏ̣ar.
008. lawinni ōṯyin p-tarć makīn, degōl w ʕabdəlmaǧīd swayḏan.
009. iməṭ. wōb ǧumʕa ḳaddōḥa, hanna m-ḥisya w emmi mn-ōxa mnə-ḳrīṯaḥ wōb inhep eḥḏa ešma zuʕbīyi, nhepla.
010. luḳḳa iḥmil ʕabdəlmaǧīd swaydān, išmaṭ.
011. iməṭ ʕabdəlmaǧīd swaydān w degōl.
012. iməṭ degōl, faṯḥiṯ ṯarʕil makīna w_infaḳ.
013. xiss ʕa rayši ʕamərṯa, ḳamṭil lōṯ ʕamərṯa w iməḥ taḥīyi bā.
014. ḳōm ṯōli šayxa ći ḳrīṯa ći ġappaynaḥ ašəḳni ḳahwi w_iṯḳan naffītin ōzin ʕa yabruḏ.
015. hann sanagōl wībin mišćaġlin b-ōṯ ʕaḳəpṯa ći maʕlūla, bēl baxʕa w bēl maʕlūla.
016.
017.
018. isḳel mišćaġlin mett ḥamša yarəḥ ʕal-anna terba.
019. p-kazəmṯa w krēk mišćaġlin ʕal-anna terba.
020. nizlillaḥ mn-ōxan nimfarrġin ʕlēn nmišćḥillun laḥšill lanna xōla kuḥkullinnun, lanna leḥma, lanna sardīn lanna ṭʕōma xulli sawa laḥšilli ʕemmil lanna terba.
021. nimfarrġin ʕlēn, baʕdēn ḥassel sanagōl w zallun.
022. ṯōlun amar: «battaḥ nlummell marōylə ḳrīṯa yizlullun yġayyrull lanna terba, yiṯḳan kuʕō laʕinnu saləḳṯa ḥayla.»
023. ṯōlun šurṭa, ʕáskara, wībin mallīs, ʕáskara mallīs ʕa zamanōylə frānsa.
024. ḥaǧzull lōṯ ḳrīṯa, awġunna p-ḳūṯa, šaḳlunna ʕal-ōṯ ʕaḳəpṯa l-el, w šaḳlull l-el b-ǧuməlṯa lōṯ ommṯa.
025. ṭefla nwōb ana, šaḳlull nnuṭrell wuʕyōṯa w ġarḏ̣ō w zwaḏō.
026. iṯḳan mšaġġalill lann binnōša.
027. binnōša rōḏyin ʕa bihmōṯa w binnōša msaḥḥyin m-misḥōyṯa, p-krikō w p-kazmōṯa.
028. arkeʕ ġayyrutt terba w šwulli kuʕō, kurbō.
029. mṭinnaḥ l-xarma elʕel m-ḳahwa ći mar ćaḳla.
030. batti yṯēli terba eʕla ʕal-anna xarma.
031. batti yinəḳlaʕ menni ġufnō.
032. ṯōli mōri iṯḳan mittaxxal.
033. amrill_aḥḥaḏ šurṭay ana, wōb m-darʕaṭīyi: «ḥṭīṯa, hanna zaləmṯa.»
034. hanna ḥaytulli mn-anna xarma mn-elʕel menni, yīb afḏ̣al, aḥsan, misḳillin ġufnō, ḥaram.
035. ġayyrutt terba w niftinnaḥ ʕa naġta.
036. ē, infat atar terba l-maʕlūla w hōs salefća.
