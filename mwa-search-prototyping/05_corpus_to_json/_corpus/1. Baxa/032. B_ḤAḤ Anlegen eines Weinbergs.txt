001. b-nesəpṯal xarma mnaḳḳyin arʕa yīb ṭōba, ḳawya w tawōra minšōl yhatt bā ṯelka.
002. ṯlillun raḏyill lōṯ arʕa w mbáyyašin bišō rappin exət ći summaḳ.
003. bīša, ġamōḳćil mett felkil mećra b-ʕarḏ̣il xett mett felkil mećra.
004. ṯlillun yumōylə ksōḥa ḳōṣṣin ḳisō m-xarma ġayri w ṯlillun mišwill lanna ḳīsa b-ōṯ ġūrća w rōtmin eʕli ʕafra.
005. hanna awwal mā naṣpill xarma.
006. rōtmin eʕli ʕafra — p-šićwōyṯa hōṯ — bə-rbīʕa sōleḳ hanna ḳīsa.
007. mrapp šerša uzʕur, mawreḳ, sōleḳ.
008. ṯlillun... ṯēle mōrəl lanna xarma mḳappēlun əp-xifō minšōl lā yṯēli riḥlō yirʕunnun aw mett.
009. mḳappēl lōṯ naṣəpṯa erraʕ m-xifō, iṯṯar xīf w mišw p-ḥaṣṣa xēfa.
010. awwal ešna maḳw ḳalles, ṯēni ešna mićfárraʕa hōṯ naṣəpṯa.
011. luḳḳa mićfárraʕa ṯēli ći... ta ʕayna ći ṭaffīya ḳaṣeṣla.
012. mrappēla, ṯōḳna ġofna rappa.
013. menna maṯḥilla b-arʕa mšammyilli ʕubēd w menni sōleḳ, sōleḳ — ǧbaylay.
014. ṯēli luḳḳa rōyba hōṯ ġofna w xull ešna raḏēlun p-xanun.
015. raḏēlun p-šićwōyṯa minšōl hōṯ arʕa ćisḳel rṭība p-ṣayfōyṯa.
016. hanna b-nesəpṯal xarma ći baʕla, ći ćū šōć mō.
017. raḏēli p-ṣayfōyṯa w mṭaššerli.
018. yōməl ći arpaʕ ḥammeš išən ṯōḳna hōṯ naṣəpṯa. 
019. ʕoḳəbl_arpaʕ ḥammeš išən mbállaša ćuṭʕun.
020. xull ešna ṭabʕan batti yarḏell lanna xarma p-šićwōyṯa w bə-rbīʕa.
021. ʕoḳbil mā raḏēli, ṯēli kaseḥəl lanna xarma.
022. miḳeməl ći ʕaććīḳa w maffēl ći batta ćislaḳ ḥaćć, hanna ṭarda ći batti yislaḳ ḥaćć.
023. hanna ṭarda mbōyan yīb uppi ṭʕōna, yaʕni batti yrapp ʕinbō.
024. mzahher hanna xarma, awwal ma mballeš mnáffaḥa hanna ṭarnūba, mnaffeḥ menni.
025. ʕoḳbil mā mnaffeḥ sōlḳa warəḳṯa.
026. p-kaʕbil warəḳṯa sōleḳ ḳaṭṭūfəl ʕinbō, uzʕur awwal mā mballeš, baʕdēn mzahher, ṭōyel, ṯōḳen exət zahra naʕʕem.
027. ʕoḳbil mett yarḥa aw yarḥa w felki, ʕoḳbil ma kasḥill lanna xarma ṯōḳen mrapp frittō — ḥummaʕyōṯa nimšammyillun.
028. ʕoḳbil mā ṯōḳen ḥummaʕyōṯa p-ṣayfōyṯa, b-ʔāb, mballeš yišćw, ṯōḳen ʕinbō.
029. ṯōḳnin ōxlin menni ommṯa w ći misḳel exət ma aḥkinnaḥ uḳḏum šaṭḥill lann pšōṯa w mišṭillun ʕa maʕṣarća.
030. hanna b-nesəpṯal xett l-ʕinbō.
