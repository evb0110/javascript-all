001. ōṯ amīra, ešmi amīr mḥammat w eććṯi ḥamda.
002. hanna amīra mišw... mišwin ġazwa ʕa baʕḏ̣innun amirō.
003. yōma m-yumō ćūb amīr mḥammat iffēl eććṯi p-payṯa.
004. iffēl eććṯi p-payṯa w iffēl ḳahwaǧō ći ġappi, ći mišw ḳahwi.
005. ḳahwaǧō ći mišw ḳahwi iffēli xett ʕa ṯarʕa.
006. hanna yōma m-yumō ćūb p-payṯa aḏ̣illaṯ ḥamda p-payṯa ṯēli ġazwa ʕa ḥamda.
007. ṯēli ġazwa ʕa ḥamda miššōl ḥalōli yaʕni miššōl ḥalōli yšuḳlenni.
008. lummen išćḥil ḥamda, ṯōli ʕal-anna payṯa amerəl lanna ći ʕa ṯarʕa: «appēḥ terba!»
009. amerli: «ćūṯ ġēr eććil amīra mḥammat.»
010. amerli: «la affōla ćunfuḳ?»
011. nifḳaṯ hōṯ mšanəšla, imṭaṯ ṯ-ṯarʕa walla yumkin ʕakəbna amīra ḳalles: «slaḳ!» silḳaṯ roḥli.
012. šwaććir reġla bə-rkōba ći ḥṣōna w silḳaṯ.
013. hōṯ šaḳənna, ōṯ iṯṯar ṯlōṯa yūm, ṯōli beʕla, la íšćaḥna p-payṯa.
014. amerəl ći ʕa ṯarʕa: «hanik ḥamda?»
015. amerli: «ḥamda aġəzna amīr mhēt.»
016. «exət aġəzna?» amerli: «aġəzna.»
017. amerli: «hī rixpaṯ walla hu rafəʕna? šwaććir riġlō bə-rkōba walla hū yaʕni áġṣebna?»
018. amerli: «laʔ, hī šwaććir reġla bə-rkōba w silḳaṯ.»
019. amerli: «ṭayyeb.»
020. hanna ǧahhezəl muhərṯi w zalli.
021. išćaḥ p-terbi manəhlil mō.
022. ḳʕōli ʕal-anna manəhla, iṯḳan mtawwer bēl lann payṯō.
023. mʕēn xann, xann, xāāānn walla išćaḥ payṯa, išćaḥ payṯis saʕra uppi nūra.
024. uppi lukəs, uppi nuhrō ḥayla, īḏaʕ hanna ći amīr mhēt, ći eććṯi ība bē.
025. ōḏ̣el iḳter ʕal-lanna manəhlil mō laḥatta infaḳ hann bisənyōṯa ʕa manəhla yimlun.
026. šwull hann rawwayōṯa, hann mʕappyin bun mō w zallun.
027. hanna ʕēn, išćaḥ ćūba eććṯi baynṯinnun.
028. ōḏ̣el iḳter xann, laḥatta iḥəm eḥḏa nifḳaṯ mn-anna payṯa.
029. nifḳaṯ m-payṯa, iḏəʕna, ʕemmi naḏ̣ōra iḥəmna.
030. ōḏ̣el nṭarla ḥatta ṯalla, ṯalla ćʕapp mō, walla šćḥaćći ḳaʕʕ.
031. atar hū išwēl muhərṯi ōzu menni, ću biyyīna.
032. «yā ḥamda, ana nōṯ nšuḳlinniš, bass ću nmaġzīš illa ext ma aġzin hū. ana nmaġtar nšuḳlinniš hōš, bass ext ma aġzin hū, nmaġzīš.»
033. amrōli: «mā ćbōʕ?»
034. amerla: «imōḏ bil-lēlya, ʕoḳəm ma maḏ̣əlma ḳalles tunya nzill, baš šunfuḳ yaʕni b-ġazwa. nmišw ṭarīḳća naffḳinniš ext ma aġəz, bass hōš ću nmaġtar nnuġpinniš.»
035. hōṯ ʕappaṯ mō w zalla.
036. affil lēlya ḥatta iḏ̣ḏ̣ab w_inḥać leʕla.
037. íšćaḥna ḏmīxa w šiwwiyōl īḏəl beʕla erraʕ m-rayša, miššōn yaʕni iḏa ṯōli beʕla awwalnō yišćlaḳ hanna.
038. ḏmīxa ʕa īḏəl beʕla.
039. ṯōli hanna, rákkešna: «ḳū ya ḥamda!»
040. amrōli: «hōš mōḥes eʕax» ćinya mā.
041. amerla: «ana nōṯ b-ġazwa naġzinniš, iḏa ōḥes, hū ʕemmi sayfa w ana ʕimm sayfa, ći maġtar šaḳelliš.»
042. hōṯ lamar ćirəṣ, ǧabəḏlēla liššōna xann w ǧabəḏna.
043. hū iffēl muhərṯi b-markūnća minšōl... ću išeṭla ʕa payṯiš saʕra, iffēla baʕʕīḏa ḳalles.
044. ǧabəḏna xann, ōḏ̣el ǧbeḏla maḳətmi ʕa maḳətma, laḥatta iməṭ l-markūnća ći ība muhərṯi bā.
045. árxepna w allex hanna.
046. hinn w illīxin bil-lēlya, iməṭ l-ḏokkṯa ṣaxra xann, yaʕni battun yiḳʕullun yićnīḥun ḳalles bēl lanna ṣaxra.
047. ṯaḳḳen xett saṭəḥṯa yaʕni kōšfa, kʕōli hū w hī, ṯiḳnaṯ msawəlfōli inni ext iṯḳan ʕemma yaʕni batta ćbarrarell mōḳfa hī inni ću hī ći rixpaṯ, hū ći árxepna.
048. ilćeh, iḏmax.
049. hann hinn w raḳḳīyin la iḥəm illa toppa w xanzīra ʕamḳaṭṭrin.
050. hanna toppa izxil xanzīra.
051. aḳam hanna, ǧalles w aḳam marweṭ ʕlēn.
052. ǧabḏis sayfi, ḳaṭʕir rayšit toppa.
053. hanna xanzīra ḳarfeṣ xann w inṭar, yiḥəm ʕaǧa hōṯ šunīṯa w hanna zaləmṯa ḳaʕyin hōxa.
054. w ṯōli yḥōm meʕli yaʕni ma ōṯ.
055. la iḥəm illa hōṯ muhərṯa ʕoḳəm ma ḳaṭʕir rayšit toppa, ōṯya m-baʕʕeḏ ʕamṣahṣna.
056. arkeš xann walla išćḥil amīr mhēt, ći šaḳəl eććṯi.
057. ōṯ yaġzenna išćḥannun b-ōṯ ḏokkṯa.
058. «arkeš!» rákkešni, «arkeš!» rákkešni.
059. amerli: «ana ću nmaġtar nḳuṭʕerr rayšax haćć w ćiḏmex laʔinnu haćć lā... yīb ćibəʕ ḳaṭʕīćər rēš, fa p-sayfa aḥsan.
060. yaʕni ću batt nġutrennaḥ walla ćġutrinn, ana ḥamda bann nʕawwtenna.»
061. «ziš ḳʕēš ya ḥamda hel!» zalla ḥamda ḳʕalla.
062. abət b-baʕḏ̣innun ṯrinnun, mḥammat, beʕəl ḥamda laḳḳḥil amīr mhēt, laḳḳḥil amīr mhēt.
063. hann lummen láḳḳaḥni, ḳōmaṯ ḥamda, saʕtaććil amīr mhēt ʕa beʕla, laḳḳḥaćći erraʕ menni.
064. ḥmannun xanzīra, ṯōli marweṭ m-baʕʕeḏ.
065. ṯōli hanna xanzīra imḥil amīr mhēt, yaʕni iməḥni, fazərni.
066. iṯḳan mićʕōrak hū w hū ḥatta ḳaṭənni, yaʕni ʕaǧa ʕamlaḳḳḥōli.
067. amerla: «laʔ, ya ḥamda, ʕemmil xanzīra la ḏ̣ōʕaṯ w ʕimmiš ḏ̣ōʕaṯ, ebriḏ ḏōḏiš ana.
068. áwwalan rixpiš, šwīšər rkōba w rixpiš hašš, ću ġaṣəb w hōxa šiməṭ, xett šišwill lanna faṣla hōš, šlaḳḳḥinn erraʕ menni. ana ću nmaḥək miššōl ḥunōš.»
069. árxepna w šaḳənna ʕa ḳabīlća ći lēli.
070. natēl ḥōna amerli: «ḳeṣṣṯa xann ʕa xann.»
071. ṯōli ḥōna, šaḳənna.
072. išṭlēli ḥōṯi awwalća, sallimlēli ḥōṯi yaʕni miššōl batti yšuḳlell ḥōṯi yḳuṭlenna.
073. šaḳənna ḳaṭənna, ḳaṭəʕlēla rayša, w išṭlēli rayša w ʕōwet.
074. hōṯ ḥukīṯa ṣaḥḥ.
