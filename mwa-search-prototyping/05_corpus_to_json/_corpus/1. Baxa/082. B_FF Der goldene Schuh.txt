001. wōṯ zaləmṯa w šunīṯa w ġappēn bisnīṯa.
002. ḳōm mīṯaṯ emmil lōṯ bisnīṯa.
003. hōṯ bisnīṯa ṯiḳnaṯ amrōll_ōbu yaʕni: «ya eppay, zex ikkaḥ w ana ću nmaġəṭra nōʕeš əl-ḥōl w mahma ība ḥōlć aḥsan mā niḳʕīl əl-ḥōl.
004. ḳōm amerla yaʕni: «emḥar mʕaḏḏabōš ḥōlćiš w ću šyaḏḏiʕōll_eććṯil ōbu exət mišwa».
005. amrōli: «mā eʕli».
006. zalli hōṯi išḳal šunīṯa ġappa eṯlaṯ bisnī.
007. w hōṯ bisnīṯa berćil lanna zaləmṯa aḥla minnēn p-ḥayla yaʕni ḥayla p-šakəl hī.
008. w bnōṯəl lōš šunīṯa ḥayla maḳərfin — ću ḥaylin.
009. hann miġćōrin menna, mʕaḏḏabilla w xušš šoġla lēla yaʕni ḥayla mʕaḏḏabilla w hinn ḳaʕyillun.
010. axlill xōla ći kayyes w mapplilla fḏ̣ōlća.
011. yaʕni ću mkarrya ćamrēll_ōbu.
012. hōṯ ḳaʕyōla bōxya ʕal-anna ʕakkōra.
013. xull yōma ḳaʕyōla bōxya.
014. amerla ōbu: «mōš?»
015. amrōli: «xann, xann».
016. amerla: «ē, la amrilliš, dōm šmisḳilla šamrōl nzīl nikkaḥ, la amrilliš xann battēn yʕaḏḏabunniš? affōš xarǧiš!»
017. hann xett yaʕni miġćōrin menna hann bisənyōṯa.
018. mxassyill hinn wuʕyōṯa ći ḥalyin w lēla ći ću kayyīsin w xann.
019. hanna malek, ebril malek, batti yuxṭub.
020. batti yaʕzmell xull ḳrīṯa w yiḥəm aḥla eḥḏa b-ōṯ ḳrīṯa yaʕni w yxuṭbenna.
021. zalle aʕzmunn xull bisənyōṯlə ḳrīṯa w m-baynṯinn ʕēlṯil lōṯ bisnīṯa.
022. ḳōm la affunna ćzella lēla bisənyōṯa, bnōṯəl ḥōlća.
023. zallun haṯinn xass w ćhantas w zallun. affunna lēla p-payṯa.
024. l-muhimm hōṯ ṯiḳnaṯ bōxya hōṯ bisnīṯa ʕa ḥaṣṣil ʕakkōra.
025. ṯalla — ōṯ sōḥərṯa — ṯalla walla amralla yaʕni: «mōš?»
026. amrōla: «xann, xann. mʕaḏḏabill w la affunn nzill, ḥatta ʕa ḥafəlṯil malek la affunn».
027. ḳōm amrōla: «ʕayna, nimʕayyirlōš šaʕṯa, nimʕayyirlōš šaʕṯa w hōš nmappyōš xussū iḥəl e šizlōš l-ʕa malek. bass ću šimʕawwḳa!»
028. amrōla: «ē!»
029. hōṯ appalla wuʕyōṯa ḥaylin w xassalla kuntarćiḏ ḏahba w xann yaʕni ḥayla iḥəl xussū.
030. w hī ḥalya, zalla hōṯ walla inəbhar bā.
031. xullun iṯḳan mʕēnyin bā kiṯər ma ḥalya.
032. ʕēn xann bā ebril malak, ḳōm ʕakbaćći ḥayla.
033. iṯḳan miġćōrin menna xull lann bisənyōṯa w mzawwrilla.
034. ṯōle amar: «walla nxuṭbell lōṯ bisnīṯa».
035. ʕēnaṯ xann p-šaʕṯa walla iḏʕaććil... yaʕni miʕōta ōz yḳaṭṭaʕ.
036. ḳōm taššraććil ebril malek w šimṭaṯ.
037. iṯḳan ḏarkilla lamar ykuʕmunna, ʕōwtaṯ.
038. arkeʕ ṯēni yōma batti yaʕzmenn xett xull marōylə ḳrīṯa yiḏʕell lōṯ bisnīṯa hanik ḳaʕya.
039. xett arkʕaṯ xassaṯ w zalla hōṯ.
040. zalla hī w ḳaʕya hī w malak, hī w ebril malek walla mā ešmi... inšaṯ iḏa šaʕṯa ḳáṭṭaʕaṯ eʕla.
041. ḳōm ʕēnaṯ xann p-šaʕṯa walla išćḥaćća ćʔixxīra yaʕni.
042. ḳōm ṯiḳnaṯ marəhṭa marəhṭa.
043. ḳōm ḏarkunna ḥurrās ći malak, nšalḥaṯ kuntarća m-reġla, kuntarćiḏ ḏahba.
044. zalla hōṯ ʕa payṯa.
045. zalli malek, šaḳlil lōṯ kuntarća, ḳōm iṯḳan ḥōyeṣ payṯa payṯa yaʕni yiḥəm ći nōfḳa ʕa reġla hōṯ kuntarća ykūn hī hōṯ bisnīṯa.
046. iṯḳan tōyer xann b-ōṯ ḳrīṯa, ḳom imṭil payṯil lōṯ bisnīṯa.
047. ṯōlun bisənyōṯa, hōṯ w bnōṯəl ḥōlća.
048. iṯḳan xann mġarbilla ʕa riġlēn lamar ćunfuḳ.
049. ṯalla hī xann hōtya w xann, ōḳfaṯ walla ġarbaćća walla nifḳaṯ ʕa reġla ábadan.
050. ḳōm inġaẓ menna bnōṯəl ḥōlća, yaʕni iġćar w_iṯḳan ōzin yḳuṭlunna.
051. ḳōm amerla yaʕni: «hašš ći šwība šxassyōl lanna xussū?»
052. amrōli: «ē!» w ṯiḳnaṯ amrōli inni ḥōlć mʕaḏḏabōl w xann.
053. ḳōm šaḳənna hanna w išw ḥafəlṯa w aʕīšaṯ ġappi aḥla ʕīšća.
