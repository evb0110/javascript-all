001. hōṯ šunīṯa natōl bann niḳʕīl ḳomma nwallatenna.
002. ʕamma ṯēla ṭalḳa.
003. ṯōle hanna psōna aw hōṯ bisnīṯa.
004. ḳaṭṭaʕlaḥəs surrṯil lanna ṭefla, ḏ̣applaḥəl emmi p-tišwīṯa.
005. ḏ̣applaḥəl emmi p-tišwīṯa, ḳaminnaḥ battaḥ ninṭar l-anna ṭefla.
006. išṭlaḥəl lanna ṭapḳa w lanna mō w melḥa, šiġlaḥlēli rayši, lafflaḥli b-luffōfa.
007. nimxassyilli uḳḏum wuʕyōṯa ṭabīʕay, baʕdēn nmišṭill lanna luffōfa w nlaffilli.
008. yīb ōṯ ḏokkṯa ṭawwīla, mett arpʕa ḏrōʕ mnə-ḳmōša mḥayyṭa ʕarrīḏ̣a yaʕni ʕorḏ̣il eṯlāt spaʕ w nlaffill lanna ṭefla.
009. nimḥaǧǧabilli, nimsappillilli ḏwōṯi w riġlōyi w nmaffilli ʕa ṭūli xann, nḥazmilli w nlaffilli.
010. ʕoḳəm ma nlaffilli, nmišṭill lanna ḳīsa, ḳīsəl kibrīća.
011. nġaṭṭilli b-mō w melḥa w nimxaḥḥalilli.
012. nimxaḥḥalilli afaš, nmišwilli b-ʕaynōyi xoḥla b-anna mō w melḥa.
013. niṯlillaḥ l-rayši, nimxassyilli ʕuṣōpća w nimxassyilli ṭaḳōyṯa w nmišwilli ḳūrəl emmi.
014. nimmallaḥilli mett ḥammeš, šećća yūm m-melḥa, mō w melḥa.
015. xull yōma ēli xann hōṯ ḥafəlṯa, mō w melḥa.
016. baʕdēn, ʕoḳəbl-ann arpʕa yūm, ḥamša yūm ṯēli mešḥa.
017. nḏahnill lanna ṭefla b-anna mešḥa, yīb ōṯ rayḥōna naʕʕem nraššilli min ḥassel ći ćraššlēli ʕṣofra ʕrōba ćimnaffiṣlēli, ćimġayyirlēli hann wuʕyōṯa, ćimnaffiṣlēli, ćimxassēli wuʕyōṯa naḏ̣ḏ̣īfin.
018. ćḳōyem ʕṣofra, ćmarkeʕ ćimxasslēli hann wuʕyōṯa ći rayḥnīćni bun rayḥillaḥl lanna ṭefla bun, battaḥ nrayḥnenni bun narkeʕ, nruššenni rayḥōna w nxaḥḥalenni m-mō w melḥa w nišwenni ḳūrəl emmi.
019. hanna arpʕa ḥamša yūm niṯlillaḥ l-ōṯ ḥafəlṯa nmišwill lōṯ mnaććaǧnīṯa.
020. ṯlillun mbarxilla, mbarxilla, hōṯ mišṭlōla ṭaḳma, hōṯ mišṭōla zalōbi, hōṯ mišṭōla htīṯa, hōṯ mišṭōla ḥalḳōṯa, hōṯ mišṭōla kaffiḏ ḏahba mbaraxća lēla.
021. mḏ̣ayyafōḥ mōz, mḏ̣ayyafōḥ ḥilwiyāt, mḏ̣ayyafōḥ... mišwin faṭṭaryōṯər rōḥa.
022. mišwin faṭṭaryōṯər rōḥa, hann faṭṭaryōṯa ḥmīra, raḳḳilli w mišwin rōḥa m-mistīḏi w mḳallyilli b-anna mešḥa ʕemmil lanna... ext ma mḳallyill lanna zalōbi w maṭəʕmill lōṯ ommṯa.
023. kuppō ōṯ ommṯa mišwin, xett ḏ̣īfća.
024. kayyes xann ext ma ʕanmaḥəkya?
025. hanna ṭefla xann. ana ḳābili, ći miḥćōǧa hōṯ šunīṯa ana nimtapparōla b-anna mett.
026. w hanna ṭefla ṯōḳen wōʕ atar hanna ṭefla, ṯōḳen zōḥef, mallex, uḳḏum zōḥef baʕdēn ṯōḳen mallex baʕdēn hanna ṭefla xann, marəb.
