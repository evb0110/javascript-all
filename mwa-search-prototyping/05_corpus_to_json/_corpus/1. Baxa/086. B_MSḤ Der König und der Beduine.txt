001. wōṯ aḥḥaḏ, wōb ešmi abu snūn.
002. fōš awwalća malak w wazīra, mišwin ōlćit tarwašća xammirr raʕyōṯa, yaʕni raʕyōṯa xammill ma ešmi.
003. aḥkem ṣotəfṯa ʕal-anna ʕurrabō, ešmi abu snūn.
004. hann ćxiffīyin b-zayyit tarwišō, šaḥḥatō yaʕni.
005. aləf l-ġappi ʕrōba amrulli: «márḥaba yā habb ər-rīḥ!»
006. amerlun: «ahla w sahla!»
007. amrilli: «ćraḥeməḏ̣ ḏ̣ayfō?»
008. amerli: «yā mīt ahla w sahla b-ḏ̣ayfō!»
009. hanna ćūṯ ġappi ġēr nōḳṯa, ġamla yaʕni, w lā ḥīlća ġayri yaʕni, la ṭbōxa w lā ṭʕōma w lā mett.
010. ṯōli l-ġappōnəl lanna payṯa w naxsil lanna ġamla.
011. mā amerli, lə-wzīra? amerli: «ʕayna, yā ḥarōm, hanna zaləmṯa yaććimnaḥli, hanna atar mašōla la isḳel yuṭʕun mett ġappi, hanna mōyeṯ m-xafna.
012. ʕṣofra amelli: «ʕaynēt tōǧ! ana malak!»
013. amerli: «ē!»
014. amerli: «ma tōm uppax hanna kárama, ćzēx l-ġapp, nimʕawweḏ̣lax eʕsar... ʕasra ġaməl ext hanna ġamla, w nmappēx maʕīšćax ćōʕeš haćć w emmax l-ešna ḥrīṯa. ṯṯēx yōməǧ ǧumʕa l-ġapp.»
015. amerli: «ē!» iḥšap hanna yōma, iṯṯar w allex. iməṭ lə-mtīnća.
016. yōməl iməṭ l-ōṯ mtīnća — wōb yōməǧ ǧumʕa — aḳam íšćaḥni ʕamma xōṭeb əb-ǧumʕa. man? hanna malak.
017. ʕoḳbil ma ḥassel faṯḥiḏ ḏraʕōyi w_iṯḳan ṭōleb mn-alō.
018. mā amar? amar: «hū ʕamma ṭōleb mn-alō, ana nṯīl nuṭlub m-ʕapta? waḷḷāhi ću nbaʕēṭ ṭuləpṯi ġēr nzīl nuṭlub mn-alō.»
019. emmi niṭrōli ta yišṭell ġamlō. ʕaynaṯ ćūṯ ġēr zbūni ʕamma ṭōyeḥ.
020. amrōli: «yā maṯbūra, hanik ġamlō?»
021. amerla: «wrīš emmay, ṭōlama malak ʕamṭōleb mn-alō, ʕapta ṭōleb m-ʕapta w ana mann nuṭlub mn-alō.»
022. amrōli: «ḳōm lakan raḥḥél hanna payṯa w nuḳənni mett emʕa mićər aməćninnaḥ m-rīḥṯa yaʕni.»
023. iṯḳan naḳellun ʕa ḥaṣṣi. man? ahu snūn.
024. naḳlann, battax ćʕatt, ext hōxa w payṯa ći nḳaʕyin bē.
025. iṯḳan taḳeḳəl ḳarḳuzō b-arʕa yaʕni hāy bil-ʕarabi biḳūla utād, bass bis-siryēni ḳarḳuzō.
026. yōmət taḳḳann w ʕamtaḳeḳəl lanna ḳarḳūza, ḳōmaṯ faxćaṯ hōṯ arʕa.
027. amerla: «yā emmay, išṭlīl hōṯ muġərfīṯa!» yaʕni muǧərfi bil-ʕarabi.
028. amrōli: «allax bā?»
029. amerla: «yumkin alō ēšṭna ʕimmaynaḥ.» iṯḳan baḥešla l-ōṯ ma ešme, w hōṯ ġūrća hōyla, hōyla.
030. aḳam inḥać ṭūla xann hā w lanni fḳōlća ēla ḥaləḳṯa.
031. ḳīmna xann — w_ōṯ ṯaḳḳīna yaʕni hōṯ p-ćarixō ġappaynaḥ ṯaḳḳīna hōṯ hā, ću innu soləfṯa yaʕni, asōsa, ḥaḳīḳa hā.
032. w hann fatḳō ći ġappaynaḥ, hanna ći erraʕ m-maʕlūla w hanna xullēn abnann hū, hanna abu snūn.
033. ʕēn xann, w lanni eṯlaṯ kūz ḏahba.
034. awḳef, amar: «b-alō, w b-ʕīsa, w m-mūsa w bə-mḥammad iḏa nxōyen b-ʕerḏ̣un w nxōyen bun.
035. hōṯ līl, w hōṯ l-malak w hōṯ lə-wzīra, xáṣṣaṣan w xann yaʕni.»
036. ṯōli, ʕapp mn-anna mōla w inḥać ʕa mtīnća.
037. ēšeṭ payṯa ext amirō, w ēšeṭ aġirō, izban riḥlō, izban ġamlō, ēšeṭ suǧǧōta w iṯḳan mā? amīra!
038. ṯēni ešna ću batte yunfuḳ malak atar yiḥmerr raʕīṯi yaʕni exət?
039. ifćker bē. amerli: «yā wzīra, hanna zaləmṯa ći ṯōli l-ġappaynaḥ ešćḳaḏ, la arkeʕ iḥəmnaḥli, hanna yumkin imeṯ. waḷḷāhi ću nxamemər raʕīṯa ġēr ġappi.»
040. ṯōli l-ġappi íšćaḥni mett malak. amerli: «wrāx minna šṭīćəl lanna mōla hanna w mina šṭīćəl lanna, mina hann aġirō?»
041. amerli: «līl!»
042. amerli: «hann riḥlō w hann ġamlō w hann ḥṣanō w hann», amerli: «mina hann?»
043. amerli: «mn-alō!»
044. amerli: «lā amrillax ćzēx l-ġapp!»
045. amerli: «zill.»
046. amerli: «la ḥmiććax». amerli: «yā ćamirəl ma ṯaḳḳen ʕemmax yā nḳaṭṭaʕər rayšax.»
047. amerli: «ḳōm xann m-ʕal-anna frīšća!» yaʕni ext suǧǧōtća wōb ḳaʕēli eʕla yaʕni.
048. amelli: «mā ćmaḳṣet?»
049. amelli: «ḳō xann!»
050. aḳam ḳīməl lanna ma ešmi w áḥḥećni l-erraʕ ʕa payṯa.
051. išćaḥ eṯlaṯ kūz ḏahba.
052. amelli: «ʕayna, b-alō, w b-ʕīsa, w m-mūsa w bə-brahīm, ǧamīʕ əl-awliyā w əl-anbiyā lā xōniṯ bax.
053. fallġiććun xann: hōṯ līl w hōṯ lēx w hōṯ əl-wazīra.»
054. «mā. anu wzīra?» batte yḳuṭlenni.
055. amerli l-malak: «mā raʔyax nḳuṭlenni — hanna mezəfray — nšuḳlell lanna mōla?»
056. amelli: «hū raʔyax».
057. ʕoḳbil ḳalles amerli: «ćyōḏaʕ mā ʕamma ōmer wzīra?»
058. amerli: «mā?»
059. «ʕamma ōmer: battaḥ nḳuṭlennax nšuḳlell lanna mōla».
060. amerli: «walla yattax ṭōyla — malak! — amma ćmasmiḥəl b-eṯlaṯ kiləm?»
061. amerli: «aḥkā!»
062. amerli: «awwal baw, lā yaṭfēlax nohra, yaʕni lā yaṭfīlak ḏ̣aw, w ṯēni baw, b-zibnōya la imṭaṯ saǧərṯa ǧ-ǧawwa yaʕni ila ǧaww, w ṯēleṯ baw, aḷḷah yilʕan kulli li maḥḏ̣ar əs-saw.»
063. amelli: «šelli ḳḏōli!» l-man? l-ʕurrabō lə-wzīra.
064. amelli: «ću, ću...»
065. amelli: «waḷḷāhi iḏa lā šilīćli ḳḏōli la nšilēl ḳḏōlax w lə-ḳḏōli.»
066. šelli ḳḏōli, imḥil wazīra, ḳaṭənni.
067. amelli: «haćć ešmax abu snūn, bass batt nšammennax snān bāša w hanna mōla xulli alō šatterlax, ćūl bē šoġla.
068. aḳam abət fatḳō mnə-drēǧ lə-brēǧ, l-ḥamōd.
069. xull lanna mōla nafəḳni b-ḥubbil alō.
070. w bə-slōmćax.
