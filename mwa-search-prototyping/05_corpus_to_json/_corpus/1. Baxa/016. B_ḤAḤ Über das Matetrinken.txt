001. b-nesəpṯal matte ḳadīmay wōṯ ommṯa zlillun m-yabruḏ w m-baxʕa, m-ḳalamōna zlillun ʕa arǧantīn, minšōn yišćaġlun.
002. hōṯ matte šṭunna minnēn, mn-arǧantīn, mn-el, hann ći sōfar ʕa arǧantīn.
003. yōma ći ṯōlun l-ōxa ēšeṭ ʕimmēn matte.
004. iṯḳan šōćyin b-yabruḏ w m-yabruḏ nćaḳlaṯ l-ōxa.
005. ǧitt šōć w_eppay šōć w ana xett ʕa hwēn ṯiḳniṯ nšōć, w bnaynaḥ xett xullēn sawa šōćyin ḥayla menna hōṯ matte.
006. awwalća wībin ṯlillun p-ṭasyōṯa, ṯēli matte p-ṭasyōṯa.
007. matte ṯlōṯa, arpʕa šikəl, menna mšammyilla xarīṭća, menna naḥle, menna lamīṣ, yaʕni ʕettil šiḳlō.
008. aḥsan mett anaḥ nmišćḥilla ći xarīṭća.
009. ṯlōṯa p-xisō xćīmin.
010. ōṯ aḥḥaḏ m-yabruḏ ešmi mḥammad dīb kabbūr, hanna misćawretəl matte xulla sawa l-surīya, wakīla ći matte yaʕni.
011. nmišṭill lōṯ matte nimfaḏ̣ḏ̣yilla p-ṭōsća w nmēšṭin sukkar, nimfaććarill lōṯ mō.
012. nmišwin felkil finǧōna matte w malʕaḳṯis sukkar w nnaḳʕilla hī w mō faććīra.
013. ʕoḳbil ma nnaḳʕilla mō faććīra nmaməṣṭill mō kayyes w nṯōḳnin nmišwin malʕaḳṯis sukkar b-anna finǧōna yīb uppi maṣṣōṣa w nṯōḳnin nšōćyin.
014. iḏa ībin ṯlōṯa arpʕa nmappyill xull aḥḥaḏ másalan finǧōna.
015. ta yisbaʕ aḥḥaḏ menna, layyeḥəl finǧōna w l-maṣṣōṣa, amerli grēsi.
016. ōmer grēsi, maʕnōyṯa la isḳel, lafaš batti.
017. hōṯ b-nesəpṯal mō.
018. b-nesəpṯal... iḏa ibəʕ yišć matte p-ḥalba aḥḥaḏ nefšil mett.
019. mfaććerəl ḥalba w naḳeʕəl lōṯ matte p-ḥalba faććer.
020. mʕappēl əbrīḳa ḥalba, naḳeʕəl lōṯ matte p-ḥalba faććer.
021. ṯōḳen xett mišw malʕaḳṯis sukkar b-anna finǧōna ći uppi matte w tōleḳ p-ḥaṣṣi ḥalba.
022. ṯōḳen šōć hū w hann ći ḳaʕyin ʕemmi.
023. xull ommṯa hōxan šaćyill matte, šunyōṯa w ṭiflō w xićyarōyin w šappō w xull ommṯa yaʕni.
024. w šaćyilla ḥayla, yaʕni m-mōma ōṯ urḥō ḏarekli arpaʕ ḥammeš urəḥ aḥḥaḏ šćūyəl matte.
025. iḏa ibəʕ xett — hū ʕamšōć matte b-mō — sōḥnin ḳalles hēl naʕʕīmin w mišwin b-leppil lōṯ matte ḳalles hēl, yaʕni mappya ṭaʕmṯa ṭōba.
026. hanna b-nesəpṯal matte.
