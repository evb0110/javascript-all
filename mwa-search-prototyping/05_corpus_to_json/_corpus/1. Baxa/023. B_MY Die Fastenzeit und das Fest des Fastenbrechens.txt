001. b-rámaḏ̣an ṣōymin ommṯa mnə-ʕṣofra, taḳrīban šaʕṯa eṯlaṯ w felki bil-lēlya aw arpaʕ laʔinnu ṯēli rámaḏ̣an mšakkal, xull ešna šekla.
002. ṣōymin, mimćanʕin maʕ xōla w šćū w ayya mett tōxel ʕa muʕəṯṯa l-ḥattil aḏōnlə ʕrōba, yaʕni ʕoḳəblə ʕrōpəš šimša p-ḳalles.
003. min aḏḏen ʕrōba, mafəṭrin ommṯa, yaʕni ōxlin w šōćyin w šōhrin w mṣallyin xann mmaḏ̣ḏ̣yin lə-sḥūra.
004. sḥūra šaʕṯa ṯarəć taḳrīban ṯēli, ḳōymin xett mḥaḏ̣ḏ̣arill xōla, ōxlin, mićsáḥḥarin w šōćyin xann l-ḥattil aḏōnlə ʕṣofra.
005. aḏōnlə ʕṣofra mimćanʕin maʕ xulla mett, mufṭar.
006. rámaḏ̣an ṯēli ṯlēt yūm aw ʕisər w ṭešʕa yūm w ʕisər w_ešbaʕ b-rámaḏ̣an ṯēli lēlṯa, ešma lēlṯil ḳadər.
007. lēlṯil ḳadər, miʕćaḳtin ommṯa innu hī inḥać bā ḳurʔōn lēlṯil ḳadər fa miʕćaḳtin ći šaherəl lēlya w mṣall w miḏḏakkerəl alō w ḳōr ḳurʔōn w mṣall tarawīḥ w ću nyōḏeʕ mā innu biǧūz ćufṯuḥ išmō.
008. bə-ffōyi yuṭlub ṭōləpṯa ći baʕēla, mićnáffaḏa atar_ommṯa xull aḥḥaḏ ḥasab mā miʕəćḳat.
009. rámaḏ̣an ṯēli ṯlēṯ yūm aw ʕisər w ṭešʕa yūm, exət ma mallex ṣahra.
010. yōməl maḏ̣her bā, ēxer lēlṯa b-rámaḏ̣an maḏ̣her ṣahra, ṯōḳen ʕēḏa.
011. ći ḥamēṣ ṣahra maspeć ʕēḏa, ḳōymin ʕṣofra atar yōməl ʕēḏa, mʕáyyaḏin mafəṭrin l-ʕōṯṯa w ōxlin w šōćyin, xalaṣ, iḥsel rámaḏ̣an.
012. b-ʕēḏa, ʕēḏa zʕōra amrilli, ḳōymin ext ʕēḏa rappa taḳrīban, mǧahhazill xussū, mǧahhazill ćinya mā.
013. bass ōṯ šaġəlṯa, ōṯ... amrilla tawzīʕ l-fuṭər.
014. yaʕni mappyin maʕ xull zaləmṯa ḥammeš warḳ taḳrīban b-ōṯ ʕēlṯa, másalan ōṯ ḥamša zaləm aw ḥammeš nufəš yaʕni lēzim yićwazzaʕ ʕisər w ḥammeš warəḳ maʕlēn xullēn sawa.
015. mappyillun hann l-afḳar mett b-ōṯ ḳrīṯa.
016. hann lēzim yappullun uḳḏum m-ṣlōṯəl ʕēḏa, lēzim yićwázzaʕun uḳḏum m-ṣlōṯəl ʕēḏa.
017. iḏa wazzaʕunnun ʕoḳəblə ṣlōṯa ću ǧōyzin afset yaʕni ćū miʕćabrillun fuṭərṯa bnōp.
018. ʕoḳbil menna šōḳlin ommṯa — ʕṣofra ʕoḳəblə ṣlōṯəl ʕēḏa — šōḳlin ḥalwiyāt w xōla ʕa barrīya aw yaʕni ʕa ǧappōnća, mʕayyiḏill miṯō.
019. zlillun hann ṭiflō ćwazzaʕ ʕlēn hanna xōla ći šaḳlunni l-elhel.
020. mʕōwta ʕoḳbil menna ommṯa, xull_aḥḥaḏ ʕa payṯi w mableš atar iḥćifōla b-ʕēḏa.
021. ṯōḳna ommṯa zlōla mʕayyḏōl baʕḏ̣a, mʕayyḏill ḳarribēn ext ma amriṯ b-ʕēḏa rappa innu keləmṯa: kull ʕām w intu b-xēr w keləmṯil kull sine w intu salmīn aw «ćinʕat ʕlayxun w ʕlaynaḥ p-salōmća» w ḥáyyalla ʕibōrća innu ʕamʕayyḏill baʕḏ̣innun.
022. misḳel ṯlōṯa yūm ʕēḏa, ʕēḏa zʕōra misḳel ṯlōṯa yūm misćamer.
023. ću misḳel mett ġēr innu ommṯa mʕayyḏōl baʕḏ̣a, ʕōbra ʕa baʕḏ̣a w mišćamʕa ʕemmil baʕḏ̣a w ḳaʕyōla w ḥamyill baʕḏ̣innun másalan ći wōb barrōyṯlə ḳrīṯa ṯēli ʕa ḳrīṯi.
024. zayrilli ḳarribōyi, zayrilli stiḳōyi ʕibōrća yaʕni innu mišćamʕin sawa xullēn sawa.
025. ē, w bass.
