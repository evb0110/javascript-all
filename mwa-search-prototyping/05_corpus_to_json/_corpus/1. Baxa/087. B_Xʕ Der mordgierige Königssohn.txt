001. ōṯ eṯlaṯ bisnī ġōzlin w ōxlin, hann eṯlaṯ bisnī, yaʕni ćūlun barš, ġōzlin w ōxlin.
002. iʔmar l-malek yinćaf nohra b-ōṯ ḳrīṯa.
003. ḳōm aṭfunn nohra, imraḳ wazīra ḳʕōli ʕēn ʕa payṯō ći nahhīrin, yaʕni ći nahher batti yḥukmenni.
004. ću ṭaffīyin hinn, šatterlun malek...
005. ṯōli wazīra amrēl malek amerli: «ya malek iz-zamōn, eṯlaṯ bisnī wībin ġōzlin w maḥəkyin, eḥḏa baʕōl xappōza, w eḥḏa baʕōl laḥḥōma w eḥḏa, zʕōrćil xullun baʕōl_ebrax w ćutʕus p-ḳupḳōba ʕa xaffawōṯi.»
006. amerli: «l-ibər ana yaʕni?» yaʕni ḥayla iḥkam, inəḳhar malek inni «ibər w ćutʕus ʕa xaffawōṯi p-ḳupḳōba».
007. mšatterlun xebra, ṯlillun leʕli.
008. luḳḳa ṯlillun leʕli, xull eḥḏa — yaʕni haṯinnun — amerlun malek: «hašš baš ššuḳlill laḥḥōma w hašš baš ššuḳlill xappōza, bass hašš battaḥ nḳuṭlinniš baʕītća. ʕaǧa šīmar xann?»
009. amrōli: «amriṯ, yaʕni la aġəlṭiṯ, yaʕni lā ḏikkliṯ, ana amriṯ.»
010. amerla: «lakan.»
011. ṯalla eććṯil malek, ḥmaćća, amrōli: «laʔ, ću battax ćḳuṭlenna, ṭáššerna xōtəmṯa ġappaynaḥ, nmišwōla mḳáššara biṣlō m-maṭəpxa, yaʕni mbaššla ʕemmil lann xatəmyōṯa.»
012. bass ḥalya, amrōla eććṯil malek yaʕni: «ʕaǧa amriš xann, hašš maʕl_ibər? šraḥmōli?»
013. amrōla: «lāʔ ʕanmićmasəxra ana waḳća, yaʕni ćū, ćū p-ḳaṣta hanna mett, bass ana mann nimṭell ibriš.»
014. amrōla: «bann naffinniš šimṭinni».
015. amrōla: «exət?»
016. amrōla: «ibər ēli ǧnayni zelli eʕla, šamemlə hwō bā.
017. šizlōš hašš, imōḏ šimxassya yasmīn w šizlōš w šḳaʕyōš šmišṭaʕya p-saǧərṯa, šmišṭaʕya ḳūrəl lōṯ saǧərṯa.
018. hū ṯēli ibər ḳaʕēli mʕēn, šnōḥća leʕli. šmaḥəkyōli, šmišṭaʕyōli, šmaffyōli ḥatta yuḏmux šimṭaššarōli w šiṯlōš.»
019. amrōla: «ē!» zlōla nefšil ma amralla yaʕni eććil malek.
020. ṯēli, ḳaʕēli mišṭaʕ fatbōl, ḳʕēli ma ešmi, ḳaʕyōla mišṭaʕya ʕemmi, raḥemla hū.
021. mṭaššarōli luḳḳa maġəf w šōmṭa, šōlḥa w ṯlōla.
022. ṯēli hū mićfašfaš batti yḳuṭlenna, amrōli: «la ya emmay, emḥar ćḳaṭella». amerla: «ext ma šbōʕa emmay, ext ma šbōʕa, emḥar xalaṣ».
023. amrōli: «ē, emḥar». zelli.
024. mxassyōla zambaḳ amrōla: «imōḏ šimxassya xann šmišṭaʕyōli, šmaffyōli ḥatta yuḏmux šimṭaššarōli w šiṯlōš.»
025. amrōla: «ē!»
026. ḳaʕēli xett ṯēli amerla: «hašš ći ṯīšliš ruməš?»
027. amrōli: «laʔ, ana ću ana, hōṯ berćiḏ ḏōḏ».
028. amerla: «ṭayyeb ext lakan?»
029. amrōli: «berćiḏ ḏōḏ, ću ana hōṯ».
030. amerla: «ē, ma eʕli.»
031. xett ḏōmex m-kiṯər ma mišṭaʕ, maffyōli yuḏmux w šōmṭa.
032. amralla: «nefšil mett išwiš?»
033. amrōla: «ábadan!»
034. amerla: «imōḏ ćūṯ, batt nḳuṭlenna».
035. amrōli: «emmay, alō yirəṣ eʕax, bass emḥar.»
036. amerla: «ē, emḥar ēxer mett!»
037. amrōli: «xalaṣ, waʕta šarfa emḥar.»
038. xassyōla ward ǧūri amrōla: «yalla zilliš!»
039. mxassyōla ḳupḳōba amrōla: «ḳʕēš p-saǧərṯa!»
040. ḳaʕyōla b-ōṯ saǧərṯa, ṯēli ebril malek ʕammićmašš, amerla: «nḥuć!»
041. amrōli: «ću ḥēl nunḥuć, ext mann nunḥuć w nxissīya ḳupḳōba? nsōḳṭa».
042. amerla: «nḥuć ʕa xaffawōṯ!» niḥćaṯ.
043. ḥī w naḥḥīća, mḥaććil īḏa p-saǧərṯa — amralla emmi.
044. ḳōm mḥaććil īḏa, ġarḥaṯ, amrōli: «īḏ!»
045. amerla: «šḳul hanna mattēləl amōna w luffil īḏiš bē!»
046. laffōl īḏa, ṭaʕnōl ḥōla hī w ṯlōla ʕa payṯa.
047. amrōla: «mā?»
048. amrōla: «ext ma amrīšəl išwiṯ.»
049. amrōla: «w hanna mattēləl amōna ʕimm».
050. ṯēli amerla: «imōḏ mann nnuxsenna.»
051. amrōli: «zex, aǧmeʕ xull wazirō w xull malikō w ṯox nuxəsna!»
052. miǧćamʕin b-ōṯ sōḥṯa xullun, imōḏ ebril malek batti yunxus eḥḏa yaʕni yḳuṭʕell ḳḏōla.
053. minǧamʕa hōṯ ḳrīṯa xulla w hann yaʕni wazirō w hann malikō mōḳfin.
054. ṯlōṯa batti yḳuṭəʕlēla rayša, mōḳfa.
055. luḳḳa ṯēli batte yḳuṭəʕlēla rayša rafʕōll_īḏa, maḥəmlōli īḏa.
056. ġōyer eʕla, kaʕemla, batōl ma batti ynuxsenna ṯōḳna eććṯi, yaʕni miterla ʕorsa batōl ma yaʕni batti ynuxsenna, miterla ʕorsa.
