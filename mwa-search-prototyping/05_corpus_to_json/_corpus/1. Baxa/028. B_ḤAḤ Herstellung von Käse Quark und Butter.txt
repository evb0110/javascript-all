001. bə-nesəpṯal əġbećća ḥalpill lann riḥlō aw ḳinyōna.
002. mišṭill lanna ḥalba, mḳaʕḳʕilli ʕa nūra.
003. ʕoḳbil mā mḳaʕḳaʕ maḳreṣ.
004. ōṯ frittō maǧbanća, mišwill lōṯ maǧbanća b-leppil lanna ḥalba.
005. luḳḳa ṯōḳna hōṯ maǧbanća b-leppil ḥalba, fōx — iǧmet.
006. ṯlōla šunīṯa mḳarraṣōlun, mišwōlun ḳurṣōṯa ḳurṣōṯa ġbećća.
007. ṯlillun atar p-payṯa minšōl yićmawwanunna l-šićwōyṯa.
008. mišṭill lōṯ əġbećća, mišiġilla.
009. ʕoḳbil ma mišiġilla, mišwilla melḥa ḥayla.
010. laḳḳilla b-melḥa ḳfō w ffō w mḥaššyilla ḳalles melḥa.
011. w mō ći nōfḳa mn-ōṯ əġbećća misḳilla b-leppil lanna ḳaṭramīza.
012. hōṯ bə-nesəpṯal əġbećća.
013. bə-nesəpṯal ḥalba ći mṣaff xett nefšil mett.
014. mḳaʕḳʕill ḥalba — ḥalpill riḥlō, mḳaʕḳʕill ḥalba — maḳaʕḳʕilli ʕa nūra.
015. nōṭrin ta yaʕni yaḳreṣ ḳalles, ćū ḥayla, misḳel mōṣeṭ.
016. mēšṭin ḥalba mrawwab yīb ḳarreṣ, mišwin malʕaḳṯa aw ṯarć malʕek b-leppil lanna saṭla w mḥarrakilli w mġaṭṭyilli b-wuʕyōṯa ṯarć reṯlaṯ šōʕ.
017. miḳimill lann wuʕyōṯa menni yīb iṯḳan.
018. arab hanna ḥalba, iṯḳan ǧōmet.
019. mḳarraṣilli atar, ʕoḳbil ma mḳarraṣilli mišwilli p-xīsa.
020. mišwilli p-xīsa w mʕallḳill lanna xīsa p-saḳfa w mišwin erraʕ menni ṣaḥna.
021. mṣaffya hōṯ mō, misḳel hanna ḥalba ći mṣaff — mnaššafilli zyōtća.
022. ṯlillun mtaḥəplilli taḥpulyōṯa taḥpulyōṯa w mišwille p-ḳaṭramīza w mišwin əp-ḥaṣṣe mešḥa.
023. hanna ḳaʕēli ešna w akṯar mn-ešna ḳaʕēli.
024. hanna xett b-nesəpṯal ḥalba ći mṣaff.
025. b-nesəpṯaš šomna mrawwbill lanna ḥalba.
026. nefšil mett mḳaʕḳʕilli w mrawwbilli, w ṯlillun ġappēn ǧoffa aw ṯulṯōyṯa, xaḏ̣ḏ̣ōḏ̣ća amrilla.
027. mʕawwtill lanna ḥalba ʕal-anna ǧoffa w ṯōḳnin layḥilli mett šaʕṯa.
028. ʕemmil ma layḥilli ṯōḳna hōṯ zobəṯṯa ʕa ffō.
029. ṯlillun ḳaššilla, nōfḳa ḳapćulō ḳapćulō.
030. maffḳilla nōfḳa zobəṯṯa hōṯ.
031. zobəṯṯa mkarrarilla ʕa nūra, mkarrarill zobəṯṯa ʕa nūra ṯōḳna šomna.
032. hanna b-nesəpṯal ḥalba w lə-ġbećća w l-ḥalba ći mṣaff w š-šomna.
