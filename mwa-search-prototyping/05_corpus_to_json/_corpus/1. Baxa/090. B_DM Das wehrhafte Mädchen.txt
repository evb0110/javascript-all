001. ōṯ amīra, amīr ʕabdəlʕazīz.
002. hanna amīra wēli rfīḳa b-ġēr ʕašīrća.
003. hanna ōġeb maʕ rfīḳi mett ʕisər išən.
004. mā ēli hū atar? bisnīṯa.
005. hū ēli psōna w rfīḳi ći ōz leʕli bisnīṯa.
006. ē, hanna wōṯ ʕumrēn mett ḥammeš išən xull ṭefla, zalli išćḥil lanna psōna šappa.
007. hōṯ bisnīṯa ṯiḳnaṯ šappṯa.
008. šaḳl... hanna amrēll_ebri: «ana īl b-ʕaširća, ʕašīrćil ʕabdəlʕazīz, īl stīḳa m-ʕisər išən nṭiššerli w lēzim nzill niḥmenni ya ibər.»
009. amerli: «ya eppay bann nzill ʕemmax ana.»
010. ḳōm zalli hū w ebri.
011. ebri šappa ṭabʕan iṯḳan, wōb uzʕur iṯḳan šappa w hel... yaʕni hanna iṯḳan šappa w hōṯ bisnīṯa ṯaḳḳīna šappṯa.
012. šaḳlil ebri w zalli.
013. «ahlan, ahlan, ahlan» iṯḳan mʔahhel bē, ēli ʕisər išən la iḥəmni.
014. fa nifḳaṯ berći šappṯa ṯiḳnaṯ mḏ̣ayyafōlun w ḳʕōlun awwal yōma w ṯēni yōma.
015. amerla: «ziš ya eppay, ōṯ xōla, šawpil zwaḏō w xōla l-immiš w l-ḥūniš.
016. ībin yaʕni ġappil riḥlō aw ġappil ġamlō ću nyōḏaʕ bass battun yšuḳlun xōla yaʕni l-emma w l-ḥōṯa aw l-ḥōna ćinya.
017. laffaććil lanna zwōḏa ʕappaćći ʕa lōṯ əbhīmća, ṯalla ćirxap.
018. amerli: «ya eppay, bann nzill ʕemmil berćir rfīḳax nfarraġ ʕal-ōt tunya w ʕašīrćun exət.»
019. rōfəḳna, iməṭ l-felkit terba.
020. amerla: «iḏa ṭalbiććiš yaʕni mappyill?»
021. amrōli: «ē, iḏa ana amrill_eppay mappyillax.»
022. amerla: «lāʔ, ću mappyill, iḏa la aḥkilliš w hanna ću mappyill.»
023. amrōli: «laʔ, ana berćil amīra flanō, ana ću minḥek iʕəl, ana, ana...»
024. l-ḥōṣel batti yaġəṣbenna fa ćallixlēla ṯawba. šerša ći xissyōli tōb.
025. lummen ćallixlēla hī yaʕni m-kiṯr ma nḳahraṯ ćū bōʕa yaʕni hanna šoġla hanna.
026. illīxa hī w hū ext ərfiḳō, ʕayba yaḥək yaʕni yuṭlub menna hanna ṭalba, ḳamṭaćći w ḳaṭlaćći l-ḥōṣel.
027. ḳamṭaćći b-maḳəṭli, ḳaṭlaćći.
028. imṭaṯ l-ōḏ ḏokkṯa ḳaṭlaćći w ḳatraćći bə-bhīmća ći ḥimmīla eʕla, b-rasnil lōṯ bhīmća ći ḥimmīla eʕla xōla.
029. ṭaššaraćći iḳter w šimṭaṯ.
030. hōṯ ṯiḳnaṯ marwṭa, la ḏʕaććil ḥōla lina ōza, imṭaṯ l-ḳabīlćil ʕabdəlʕazīz ći ḳiṭlōl lanna psōna m-ʕašīrći.
031. hī ću yaḏḏīʕa hanik ība, imṭaṯ l-ʕal_awwal amīra, taxlaṯ ġappi.
032. «ma ḳaḏ̣īṯiš yā birəć?»
033. amrōli: «ana ōṯ rfīḳəl eppay, ṯōli liʕlaynaḥ zyōrća, šattril ebri...» — aḥkalli ext ma iṯḳan ʕemma — «ṭalbil xawan minn fa ḳaṭlićći b-ḏokkṯa flanōyṯa.»
034. «exət ḳaṭlīšni?»
035. amrōli: «ḳamṭićći xann ʕa xann w ḳaṭlićći w iḳter bə-bhīmća ći nḥimmīla xōla eʕla.»
036. amerla: «ʕawít ʕa ma ešmi... ʕawít ʕa rabəʕṯa!»
037. hōṯ ʕōwtaṯ ʕa rabəʕṯa.
038. ʕōwtaṯ ʕa rabəʕṯa hōṯ bisnīṯa w ḳʕalla bēš šunyōṯa.
039. hann išćḥunnun ʕawwaḳ ōblə psōna w ōbəl bisnīṯa.
040. amerli: «ḳō niḥəm birəć hanik ṯiḳnaṯ!»
041. amerli: «ḳō niḥəm ibər hanik iṯḳan, ʕala bina šaʕṯa battun yʕōwtun, la ʕōwet, ḳō niḥəm!»
042. iṭfaš hann, raxpull lann muhrōṯa, ʕēn xann walla šćḥull lanna šappa iḳter b-ōṯ bhīmća fa iməṭ l-ōxa.
043. amerli: «lah ya amīra, lah ya amīra, berćax ʕašḳōl aḥḥaḏ w_imṭaṯ l-ōṯ ḏokkṯa, iḥəmna zbūna ʕemma fa ḳaṭlull ibər w ḳatrunni b-ōṯ bhīmća.»
044. amerli: «birəć ću naffīḳa maʕ xoṭṭṯa wala nōfḳa m-ʕašīrća. ebrax ḥakk w birəć ḳaṭlōli.»
045. amerli: «hnik battaḥ nzēḥ nićšōraʕ?»
046. «ʕa ḳabīlćxun nizlillaḥ nićšōraʕ.»
047. ḳabīlćil ʕabdəlʕazīz. šaḳənni, zalli ʕa ḳabīlća ći psōna minnēn, bass bisnīṯa ću yaḏʕilla hanik ṯiḳnaṯ innu ḳaṭlaćći w la arkeʕ īḏaʕ hanik ṯiḳnaṯ.
048. hanna la īḏaʕ bisnīṯa hanik ṯiḳnaṯ, ṭaʕnull ḥalēn w zallun l-ʕa hanna amīra: «márḥaba ya amīr!».
049. iʕbar mn-anna ṯarʕa: «ahlēn!»
050. amerli: «walla ḳeṣṣṯaḥ: ibər w berći infaḳ w_išćaḥnaḥəl ibər iḳṭel w_iḳter b-ōṯ bhīmća. man ḳṭelli?»
051. amerli: «haćć man...» — yaʕni l-ōblə psōna — «yaʕni haćć ġappax man ḳṭelli?»
052. amerli: «berći ziwbīna, ēla aḥḥaḏ raḥemla iḥəm illīxin ṯrinn, fa ṯōli, ḳaṭəl ibər, ḳatərni w berći šimṭaṯ.»
053. amerli: «w haćć yā ōbəl bisnīṯa?»
054. amerli: «ana nōmer: birəć ḳaṭlaććil ebri, yaʕni ḥakk ḥakya mett ʕemma la ʕakəbna, ḳaṭlaćći.»
055. amerli: «lā, berćax ēla aḥḥaḏ, ḥmann illīxin sawa, ḳaṭlil ibər.»
056. nifḳaṯ m-bēš šunyōṯa, m-ḏokkṯil ma ība, ṯalla marwṭa, amrōli: «ana ći ḳaṭliććil ebrax. ebrax aḥək ʕimm w hanna ṯōb ićleḥ, yaʕni ṯōb mbayyillxun inni ebrax ṭalbil xawan minn w ana ći ḳaṭliććil ebrax, ćūl zbūna ana.»
057. «yaʕni mā ġappax ya amīra?»
058. amerli: «ćūx mett bnōp laʔinni hī ḳaṭlaćći, hū batti yūxul w hī ḳaṭlaćći fa ćūx mett bnōp.» la nafeḳli mett bnōp.
059. fa kalōma ṣaḥḥ, hōṯ ṯaḳḳīna.
