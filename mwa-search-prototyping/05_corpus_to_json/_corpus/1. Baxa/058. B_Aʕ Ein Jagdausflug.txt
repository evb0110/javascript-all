001. yōma m-yumō ṯōli ʕa bōl zill ʕa sayta.
002. walla rixpiććil mutōr w silḳiṯ l-uḳbil ʕayniš šmayēl.
003. silḳiṯ l-uḳbil ʕayniš šmayēl, ṣaffiććil mutōr baʕʕeḏ ḳalles w batt nunḥuć ʕa ʕayna.
004. nišḳel ʕimm muntoḳṯis sayta minšōn nićsall xann mett šaʕṯa w nsayyat.
005. ćabriććil muntoḳṯa w išwiṯ bā xarṭūšća, amriṯ rúbama ōṯ mett ʕa ʕayna uḳḏum ma niməṭ l-ʕayna p-ḳalles.
006. ʕayniṯ xann masōfćil yaʕni wōṯ maʕ ʕayniš šmayēl taḳrīban waḳćil išwiṯ bā xarṭūšća mett ḥiməš mićər taḳrīban.
007. ʕayniṯ xann walla masōfćil mett emʕa w ʕisər w ḥamša mićər yaʕni wōṯ ḏēba falleć b-rawṭa ćōmer ext aṣīlća.
008. laṯēri waḳćil šwiććil xarṭūšća, waḳćil šwiććil xarṭūšća šimʕiṯ ṣawṭa, hū aḳam wōb ʕamʕōw, iṯḳan marweṭ l-muhimm ṯalla habəṭṯa xann zʕōra.
009. waḳćiṯ ṯalla habəṭṯa zʕōra ḳom yumkin ext ma batte yiməḥ frōma w azaʕ la yūḳu ōṯ mett p-ḳommi, xáffafəs surəʕṯa ḳalles.
010. luḳḳa xáffafəs surəʕṯa ḳalles, ṣatteḳ ḳōmaṯ ġabərṯa elʕel menni ćōmer kaʔinnu aṣīlća w fallćaṯ b-rawṭa.
011. walla ana lā ḏarrakićći yaʕni minšōn nḳawwsenni la ḏarrakićći w baʕdēn ṭabʕan ēli xarṭūš xāṣṣ hanna batti yīb.
012. walla niḥćiṯ ʕa ʕayna ḳʕill ḳalles walla bállašaṯ tunya xann ćamṭer ḳalles.
013. amriṯ šaġəlṯa baṣiṭōy, walla b-axerća aḳwaṯ.
014. ana, luḳḳa aḳwaṯ la arkʕiṯ aġətriṯ, la nirxap ʕa mutōr w nṯīl l-ōxan nʕōwet ʕa ḳrīṯa w lā ōṯ ḏokkṯa niḏḏarr bā.
015. w ʕáppaḳaṯ tunya w bállašaṯ l-muhimm walla niḥćaṯ seṯwa w allex hann ḥamlōṯa.
016. ʕoḳbil ḳalles aṣḥaṯ tunya w ḳʕill lawinni ṯōli xann m-baʕʕeḏ ōblə ḥsayni bass lawni ġarībay.
017. šekli ext xalpa ći sayta, ṯaḳḳen ʕal_ukkum.
018. walla amriṯ hōš illa ma yḳarreb l-uḳbil ʕayna l-muhimm yaʕni iḥəl hū ṣ-ṣuppōra w bass, yṣapparenni aḥḥaḏ.
019. l-muhimm walla amray lamar yḳattem baʕdēn baʕʕeḏ w_isḳel ōz.
020. la ḳattem bnōp b-ōṯi waḳća.
021. walla ʕoḳbil ḳalles lawinni ṯōli zawġir riḳḳō.
022. ē, uḳḏum menna ṯōli ṭayril ḥamōma imḥićći ḳōm iṭʕan l-uḳbil nōḥeć l-uḳbil saylō bēl lanna ṣaxra.
023. l-muhimm niḥćiṯ laḥatta nišṭenni lawinni erraʕ ōṯ ḥūya b-leppil lanna sayla ǧáyyašaṯ xett ʕlaynaḥ ḳalles l-muhimm la arkʕiṯ karriṯ nḳáttaʕ.
024. ṯaḳḳen sayla ʕa ḳaḏḏ, kazz zaləmṯa yaʕni batti yḳattaʕ.
025. walla luḳḳa ḥmiććil ḥūya w ǧáyyašaṯ w ṯiḳnaṯ batta ćaʕnenn, la arkʕiṯ karriṯ nḳawwsenna, ṯiḳnaṯ bēr riġlōy.
026. ṯiḳniṯ nimʕōwet roḥla minšōn naʕəl meʕla ḳalles w nḳawwsenna.
027. ʕōwtiṯ r-roḥla ṯarć eṯlaṯ fušəḥ willa la ḥmićća illa fartaććil ḥōla xann.
028. ana silḳiṯ ʕa ḏokkṯa ʕallīya amriṯ mann nḳawwsenna mn-ōxan.
029. ʕayniṯ b-ḏokkṯa ma ayba lawinni la arkʕiṯ ḥmićća.
030. l-muhimm niḥćiṯ kammliṯ ʕa ṭayra, la šćḥićći.
031. ʕōwtiṯ ḳʕill ḳalles lawinni ṯōli zawġa ṭayrir riḳḳō.
032. l-muhimm zawġa ana ći ḥmićći zawġa laṯēri hinn yuppi šobʕa ṯmōnya.
033. ʕoḳbil ma... iṯḳan ḥōyṣin xann l-muhimm la iḥmiṯ ġēr hanna zawġa išwiṯ ma z-zawġil riḳḳō mḥićći, ḳōm isḳaṭ zawġir riḳḳō.
034. anaḥ amrinnaḥ yaʕni balki misḳillin ṭōbin.
035. l-muhimm sḳillaṯ ṭōba unṯōyṯa iṯṯar ṯlōṯa yūm, baʕdēn išćəḥlaḥli ću ma ešmi amrinnaḥ ḥṭīṯa ḥaram yaʕni, naxəslaḥla.
036. naxəslaḥla w šiwnaḥla akəlṯil kuppo waḳća w ġappaynaḥ ḳalles besra šiwnaḥli ʕimmēn, šwinnaḥ akəlṯil besra.
