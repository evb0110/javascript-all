001. m-ʕisər išən wība luḳḳa aḥḥaḏ batti yuxṭub eḥḏa, mšattar aḥḥaḏ m-tiḏōyi maḥkyin bā, maḥkyin b-bisnīṯa.
002. iḏa wōfḳaṯ ʕoḳəbl_iṯṯar ṯlōṯa yūm aw ǧuməʕṯa, mšattar ʕarīsa ḳarribōyi, tiḏōyi, ṯlōṯa, yaʕni arpʕa ḥamša zaləm, ʕasra zaləm ṭalbilla m-tiḏō.
003. mappyilli w miććafḳin ʕa mahra.
004. ʕoḳəbl_iṯṯar yūm nōḥćin ʕa ṣōyġa mxassēla maḥəpsa, xōćma w mḳaṭṭeʕla malbūsa.
005. kunṭarća, sarəksa yaʕni malbūsa kōmel w tafeʕla eṯlaṯ emʕa warəḳ ʕabərṯiḏ ḏōrća.
006. ʕarīsa mǧahhezəl payṯi, mēšeṭ xzōnća, mišw tišwīṯa ḥamša frōš, ḥamša lḥōf w marfaḳōṯa w mišwin frōša ć-ćaxća.
007. tišwyoṯa haṯinn mišwin ṯarć, eṯlaṯ līṭər ʕamra bun, frōšəć ćaxća mišwilli akṯar, ḥammeš līṭər. asmak m-haṯinn.
008. zōben suǧǧōtća, farešəl payṯi, suǧǧōtća, masəntō w mēšeṭ ġarḏ̣ō l-anna payṯa.
009. yōməl ʕorsa. maḥḥećla, nōḥćin mǧahhazin.
010. ḳaṭʕilla eʕsar batəl, ḥammešʕasər batəl mḥayyṭōlun w mišwin ʕorsa.
011. mballeš ʕorsa. maʕzmin. hinn maʕzmill ḥarīma w ʕarīsa maʕzemlə ḳrīṯa xulla sawa, awwalća.
012. mtawwar ʕazzamō, maʕzemlə ḳrīṯa xulla: imōḏ ćimšárrafin ʕa ʕorslə flanō.
013. mbállašin awwal yōma p-ḥafəlṯa.
014. šōhrin hann šappō ġappil ʕarīsa w bisənyōṯa ṭabʕan ġappil ʕarūsća.
015. ṯēni yōma amrilla: imōḏ ḥenna.
016. xett mtawwar ʕazzamō ʕarīsa w ʕarūsća mtáwwara ʕazzamyōṯa.
017. maʕzmin: ćimšárrafin l-ġappaynaḥ, ġapplə flanō imōḏ ḥenna.
018. ṯlillun hann šappō, miḥćaflin, tōḳḳin, rōḳḏin, tōpkin ṭulćil lanna lēlya.
019. b-axerćil lēlya zlillun hann šappō mišṭill ḥenna m-ġappil ʕarūsća.
020. ḥenna yīb ība ġappil ʕarūsća, ǧbīla w šiwwiyilla p-ṣaḥnō, šiwwiyilla ʕa satra w xuṣṣ ṣaḥna šiwwīyin bē šaməʕṯa.
021. zlillun l-ġappil ʕarūsća, misćaḳəblillun tiḏōyəl ʕarūsća l-ōṯ ommṯa ći ōza ćišṭell ḥenna.
022. ṭabʕan zlillun b-zaffṯa. kōʕmin p-tabəkṯa hel, tōpkin ḳalles.
023. ʕoḳba mḥasslin tabəkṯa, ʕōbar iṯṯar zaləm yīb rappin b-ʕomra, ṭōlbin ezna m-tiḏōyəl ʕarūsća m-ḳarribō innu iḏa ćmasəmḥin baḥ nšuḳlell ḥenna.
024. mḏ̣ayyafill lōṯ ommṯa ḳahwi w tuxxōna w ḥalyūṯa w mapplillun ḥenna, satra aw iṯṯar satər.
025. ṯēli iṯṯar šapp aw ṯlōṯa šapp másalan ṭaʕnill lann satrō ʕa ḏwaṯinn w mišṭill ḥenna b-zaffṯa m-ġappil ʕarūsća l-ġappil ʕarīsa.
026. mōṭyin l-payṯa, mbállašin hann šappō yruḳḏun w yʕannun w mḥannyill ʕarīsa w ći bōʕ xett mićḥann mn-ann šappō.
027. ʕoḳbil mā mḥasslin yīb tiḏōyəl ʕarīsa ǧihhīzin ṣofərṯa uppa xōla w uppa ḥalyūṯa mnə-ǧmīʕəš šiḳlō.
028. nōfḳin ḳarribōyəl ʕarīsa ʕa ṯarʕa, ću maffyin w lā zaləmṯa yunfuḳ illa mā yḥawwel ʕa ṣofərṯa yūxul w yićḥal ʕa ḳall ma maġṭar hanna zaləmṯa, ḥatta ćinćhi hōṯ ommṯa nōfḳin ṯlillun ʕa payṯēn.
029. misḳel arpʕa, ḥamša šapp, hann amrillun šappōyəl ʕarīsa, ḏōmxin ġappil ʕarīsa lə-ʕṣofra.
030. ḳōymin tiḏōyəl ʕarīsa nōxsin ḏbīḥća aw ṯarć əḏbīḥ, maffḳill lanna muʕlōḳa ći ḏbīḥća w besra w mbaššlin ʕṣofra fṭūra, mišwin fṭūra l-ann šappō ći ʕarīsa.
031. fakklill ʕarīsa ḥenna mnə-ḏwōṯi — mḥannan w ḳtīrin ḏwōṯi.
032. fakklilli ḥenna w mafəṭrin ġappil ʕarīsa.
033. w ṯōḳnin ṯlillun hann šappō, mićʕállalin b-anna mōma, rōḳḏin, tōpkin, tōḳḳin.
034. l-ʕaṣər mšattar ʕarīsa ṯlōṯa arpʕa šapp, xull_aḥḥaḏ yzelle ʕa ḥōrća yaʕzem.
035. maʕzem, amerlun: ćmićfaḏ̣ḏ̣alin ʕal_aḥəšmūṯa ġappil ʕarīsa.
036. maʕzemlə ḳrīṯa xulla sawa.
037. yīb b-mōma ṭabʕan biššīlin, šiwwīyin xōla w ǧihhizill ḥalēn w ǧihhizill ḳahwi w ǧihhizill ḏ̣īfća.
038. ṯlōṯa hōṯ ommṯa, marōyəl lōṯ ḳrīṯa, maḥəšma xulla sawa, ći ṯēle ʕa ʕorsa.
039. mawḳef arpʕa ḥamša zaləm xett m-ḳibal l-ʕarīsa mʔáhhalin p-ći ōṯyin: w ʔahla w sahla w ćfáḏ̣ḏ̣alun.
040. maḥəšmin hōṯ ommṯa w ʕoḳbil ma maḥəšmin mašiġiḏḏ ḏwaṯinn.
041. yīb ōṯ aḥḥaḏ ʕa ṯarʕa, mṣappil ḳahwi b-īḏi, ḳahwi marrīra, mḏ̣ayyefəl xull ći nōfeḳ maʕl_aḥəšmūṯa.
042. nōfeḳ, ḳaʕyillun b-ġorfṯa aw b-arʕiḏ ḏōrća yīb ǧihhez kursyōṯa ʕarīsa. hōṯ ṭabʕan p-ṣayfōyṯa.
043. iḏa p-šićwōyṯa p-payṯō ulġul, yīb imṯeḥ payṯō suǧǧōta w masəntō.
044. ʕōbrin, ṯōḳnin rōḳḏin w tōpkin, mićʕállalin ṭūlćil lōṯ šahərṯa.
045. b-axerćiš šahərṯa xull aḥḥaḏ zelli ʕa payṯi.
046. ṯēni yōma, ṯēleṯ yōma, ṯlōṯa ommṯa, yōḏʕa innu ʕorsa ġapplə flanō, ṯlōla ext ʕōṯṯa.
047. l-ʕaṣər xett nefšil mett, mšattar ʕazzamō maʕzmill lann šappō ōmrin: xett imōḏ aḥəšmūṯa ġappil ʕarīsa.
048. əb-mōma yīb ḥimmimill ʕarīsa.
049. ṭabʕan ʕarūsća xett, yīb hel xissīya.
050. ḥammamill ʕarīsa ḥalḳilli.
051. ṯēli aḥḥaḏ m-ḳarribōyi maʕzemli innu flanō, hanna ʕarīsa batti yuḥluḳ ġapp, iʕzem ʕa ḥlīḳća l-ġapp.
052. šaḳlill lanna ʕarīsa b-zaffṯa, mḥammamilli, ḥalḳilli, xassēl wuʕyōṯi, ṭaḳma kōmel, w mʕōwtin b-zaffṯa m-ġappil ḳarrībi ʕa ḏōrćil ʕarīsa.
053. mkaffyill lanna mōma reḳḏa w ćiʕlīlća w...
054. ʕrōba xett exət ʕōṯṯa mišwin xett, yīb nxīsin w biššīlin ṯēni yōma.
055. ṭabʕan buššōla ġērəl awwal yōma yaʕni, ći nefšil buššōla ći awwal yōma.
056. xett matəʕyill lōṯ ommṯa, ʕōbra hōṯ ommṯa. ći batti, maḥšem.
057. ʕoḳbil ma maḥəšmin exət awwal yōma nōfḳin mićʕállalin.
058. ṯōḳnin ḳarribōyəl ʕarīsa b-ōṯ šahərṯa aḥḥaḏ mḏ̣ayyef ḳahwi, aḥḥaḏ mḏ̣ayyef tuxxōna, aḥḥaḏ mḏ̣ayyef ḥalyūṯa.
059. ḏ̣ayfō ṭabʕan mwaǧǧabillun xett mḳaʕʕyillun p-satril payṯa w mwaǧǧabill ḏ̣ayfō ṭabʕan akṯar yaʕni.
060. b-axerćiš šahərṯa, luḳḳa battun yišṭlulli ʕarūsća ṯēli iṯṯar zaləm, iṯṯar šapp, šōḳlin ezna mn-ann ḏ̣ayfō w ći mawǧūtin yaʕni, innu iḏa ćmasəmḥin battaḥ nišṭell ʕarūsća. ćmićfáḏ̣ḏ̣alin!
061. ṭabʕan yīb hinn ōzin l-ġappil... šitter ʕarīsa wefta m-ḳarribōyi šōḳel mōʕta šaʕṯa exma máṯalan battaḥ nṯēḥ anaḥ nšuḳlell ʕarūsća.
062. mappyille weʕta, mēšṭin zaləmṯa kōmel, ōrab b-ʕomra, xōṯep xṯōpa mábdaʔay.
063. hanna uḳḏum ma ysappaćell zawōǧi iḏa ću ʕisker aḥḥaḏ yaʕni.
064. liʔannu ći ću ʕisker ću maḥeḳli ysappaćell zawōǧi p-tōlṯa, m-maḥkamća.
065. xōṯep xṯōpa barrōnay ḳommil lann ommṯa xullun sawa.
066. xaṯpill xṯōpa w ḳaryill fētḥa w ōmrin šaʕṯa eʕsar másalan eḥḏaʕasər, ṯarćʕasər ćiṯlillxun ćšaḳlill ʕarūsća.
067. ʕarūsća, ḳarribō ʕōbrin mnaḳḳaṭilla.
068. mišṭilla htiyōṯa, ġarḏ̣ō w p-ḳiršō mnaḳḳaṭilla tiḏōyəl ʕarūsća w ḳarribō.
069. luḳḳa ṯōḳen mōʕta ṭabʕan ḳarribōyəl ʕarīsa amrill lōṯ ommṯa ći ġappēn: ćmićfáḏ̣ḏ̣alin iḏa ćʔōmrin battaḥ nišṭell ʕarūsća.
070. zlillun xett b-zaffṯa l-ġappil ʕarūsća.
071. b-zaffṯa mišṭill lōṯ ʕarūsća w mʕōwtin l-ġappil ʕarīsa b-zaffṯa.
072. awwalća, iḏa ćūṯ makīna w ḏokkṯa baʕʕīḏa mišṭill ʕarūsća ʕa ḥṣōna.
073. mzayyanill ḥṣōna, mxassyilli išarō w mišwin suǧǧōtća p-ḥaṣṣi, mṣallōyṯa.
074. marəxpill lōṯ ʕarūsća iḏa ḏokkṯa baʕʕīḏa iḏa ćūṯ makīna.
075. marəxpill lōṯ ʕarūsća w mišṭilla l-ġappil ʕarīsa.
076. ḳaʕyillun mićʕállalin l-axerćil lēlya w xull aḥḥaḏ zelli ʕa payṯi.
077. ṯēni yōma, rēbeʕ yōma ṣupḥōyṯa.
078. ṣupḥōyṯa miǧćamʕin ḳarribōyəl ʕarūsća w l-ʕarīsa w marōyəl lōṯ ḳrīṯa xullun ġappil ʕarīsa.
079. xett tōpkin w rōḳḏin w mʕannyin w b-mōma ōṯ ommṯa rōḥmin ynákkaćun.
080. mxassyin xann xussū yaʕni mzayyafill ḥalēn p-xussū w ṯōḳnin atar mišwin ćihriǧyōṯa namrilla anaḥ luʕbīṯa.
081. mbaššaʕill ḥalēn iṯṯar ṯlōṯa, mišwin luʕbīṯa.
082. milćamma hōṯ ommṯa w haṯinn mišwin luʕbīṯa w ṯōḳnin mnákkaćin ṯōḳna hōṯ ommṯa ḏ̣ōḥka.
083. hōṯ yōməṣ ṣupḥōyṯa, xann misḳillin l-ʕaṣər.
084. l-ʕaṣər zlōla ommṯa ʕa payṯēn, ḳaʕyillun misćrīḥin ḳalles.
085. b-awwalćiš šahərṯa mʕōwtin l-ġappil ʕarīsa xullēn sawa.
086. xett mićʕállalin w ṯlillun hōṯ ommṯa mnaḳḳaṭill ʕarūsća ġappil ʕarīsa ći ʕzīmin.
087. xett hanna mēšeṭ ġarḏ̣ō, hanna mēšeṭ ḳiršō, mnaḳḳeṭ, mbaraxća yaʕni.
088. mićʕállalin l-axerćil lēlya w xull aḥḥaḏ zelli ʕa payṯi.
089. hanna b-nesəpṯal ʕorsa. inćhi hōxan.
090. maṣəf aḥḥaḏ yīb máṯalan wōb išćġel, la aġṭar yṯēli ʕa ʕorsa.
091. la aġṭar yīb ẓarfi la asmeḥli.
092. ṯēli ʕoḳəbl_exma yūm, zelli l-ġappil ʕarīsa mbarexli w l-ʕarūsća.
093. hanna b-nesəpṯal ʕorsa yaʕni m-mett ʕisər išən.
