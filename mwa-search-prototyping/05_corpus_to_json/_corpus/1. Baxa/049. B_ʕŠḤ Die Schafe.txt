001. anaḥ fōš ġappaynaḥ riḥlō awwalća, ʕa zibnōyəǧ ǧitt, ḳadīm, w ḳayyam ġappaynaḥ l-ḥatt_lōš.
002. awwalća nwībin nizlillaḥ mn-ōxa ʕa ḥamōt.
003. nmallxin mett arpʕa ḥamša yūm ʕa bihmōṯa w ġamlō w nmašḳyill ṭarša.
004. fōš ġappaynaḥ ṭumbur mallex ʕa tulabōyəl ḥatīta w xšurō.
005. nmišwin eʕli barmilō, barmilōyəl mō, nimʕappyillun w nmašḳyill lanna ṭarša b-ōṯ barrīya.
006. nmallxin mn-ōxa p-šićwōyṯa, nimšaććyin p-ḥamōt, əb-maṣyfa, w nimṣáyyafin bə-ḳrīṯaḥ hōxa, ʕēḏəl xiḏ̣ər.
007. p-ḥamōt nmaḏ̣illin xušš šićwōyṯa.
008. nimnaććǧirr riḥlō hel w ṯōḳnin bnēn rappin w min iṯḳan ʕēḏəl xiḏ̣ər niṯlillaḥ l-ōxa.
009. nšaḳlill xarufō, nimzappnillun w l-xarufyōṯa nimfaṭṭamillun maʕl_immēn.
010. ʕemmiǧ ǧalta, ǧalta w raġṯa yīb ōb ṭarša.
011. nimfaṭṭamillun w nḳaṣṣillun hinn w immēn, nḳaṣṣill ʕamrun miʕlēn.
012. nimzappnill ʕamrun aw nmišwilli suǧǧōta ʕárabay.
013. w mett yarḥa aw iṯṯar yarəḥ fōṭmin xarfyōṯa nimʕawwtillun ʕal_immēn w nṯōḳnin nḥōlpin.
014. nmišwin šomna ʕárabay, nmišwin əġbećća, nmišwin ḥalba mṣaff nmišwin xull tarra.
015. mahma miṭṭallab mn-anna ṭarša nmišwilli w akṯar mett šomna ʕárabay nmiʕćamtin eʕli, mūnćil payṯa.
016. w ʕal-ōṯ ḥōlća ʕala ṭūl, yaʕni mett... iṯḳan ʕumər mett irpiʕ išən.
017. m-waʕʕiṯ l-anna ćarīxa nḳayōmin l-ōš, xann ʕal-anna...
018. baʕdēn ʕa ḥamōt la arkʕinnaḥ zilaḥlaḥ.
019. fōš arʕa p-ḥisya sćlīmla ḳṭōʕ, w ḥkūmća hōxa nifḳaṯ ḏ̣ettlə ḳṭōʕ w anaḥ nwībin niskīnin bā hōṯ arʕa.
020. nʕimmīrin w niskīnin, aḏ̣illinnaḥ niskīnin, ḥkūmća la_affḳaććaḥ menna.
021. nzōrʕin bā, w nraʕyiṭṭ ṭaršaḥ bā w nḳayōmin nisćiwṭīnin bā l-ḥattil lōš, b-ōṯ arʕa.
022. nefšil namūzaǧ, nizlillaḥ l-el xett p-šićwōyṯa, nimšaććyin w bə-rbīʕa niṯlillaḥ l-ōxa mett yarḥa w nmarkʕin nimʕōwtin eʕla.
023. nraʕyiṭṭ ṭarša, zarʕa nzōrʕin ḥayla, ōṯ arʕa ḥayla hel w mett nḥaṣḏilli nmišwlēlun xett mūnćun š-šićwōyṯa r-riḥlō.
024. atar p-šićwōyṯa nmaṭəʕmin l-ʕaṣər.
025. rōʕya zelli masraḥ mnə-ʕṣofra lil-ʕaṣər.
026. l-ʕaṣər ṯēli mišwēlun ṭawlōṯa l-ṭarša maṭʕemlun sʕarō w ṯebna, w ʕalfa maʕleflun.
027. hōš, waḳćil hanna ćišrin masraḥ, ḏōmex ʕazīb, ćū maləf ʕa payṯa ġēr waḳćil mō mašəḳ.
028. miṯ ṯēli alūla mašḳēlun w l-ʕaṣər mašḳēlun w nōfeḳ ḏōmex ʕazīb.
029. p-šićwōyṯa laʔ, ṯēli l-ʕaṣər, maṭʕemlun w msappeʕlun w zareplun.
030. ēlun payṯō zareplun miššōn ṣḳīʕa.
031. ē, hōṯ hī ḥōlćil ṭarša, bass.
