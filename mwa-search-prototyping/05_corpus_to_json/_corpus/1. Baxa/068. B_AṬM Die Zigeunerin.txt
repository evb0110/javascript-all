001. hanna xaṭərṯa ṯalla nawarīṯa ʕa ḳrīṯaḥ, išwaṯ xēmṯa ʕa mirkyōṯa, ešma maha w ōbu ešmi ōbu sʕūt.
002. ṯalla, wōb waḳća waḳćil ētra, yaʕni ommṯa ʕamḏarryin ḥiṭṭō w sʕarō.
003. walla silḳaṯ ḥrōrćaḥ l-elʕel.
004. amərlaḥla: «šrōḳḏa?» amraṯ: «ē!»
005. walla šaḳəllaḥla ʕa ḏokkṯa ešma pē ṣōleḥ darwīš.
006. ʕappirlaḥla, wībin hann šappō, ḳiʕlaḥlaḥ.
007. ṯiḳnaṯ rōḳḏa, ṯiḳnaṯ mšōpša nmappyilla miṣəryōṯa.
008. l-muhimm iʕbar šappa minnaynaḥ, ešmi ʕabdəllaṭīf, ustōz yaʕni hōš m-matrasća hū.
009. walla ḳʕōli, la aʕkəbni waḏ̣ʕa inni ʕa_asōs šappō w nḳaʕyin bēn nawaryōṯa w hanna, tīrəl ḥaṣṣi w infaḳ.
010. zalli amerəl ḥōlći: «yā ḥōləć. zīš əšṭay bnōš, ćabrunxun ʕamma miṣəryōṯa ći ʕimmayxun applull nawarīṯa».
011. hanna mćaḏ̣yaṯ iṯṯar ṯlōṯa yūm ʕamma nimḏarryin ġappil pē ǧitt ṣōleḥ, yaʕni anaḥ w hann šappō ʕanimsaʕtillun msaʕatća.
012. walla silḳaṯ l-elʕel, hinn w ʕamḏarryin, ṯōli aḥḥaḏ ešmi saʕt ʕabdəlʕōl w ōb ḥōl ʕazīz.
013. ḥōl ʕazīz iṯḳan mappēla ḥiṭṭō. man azəʕlaṯ? emmi.
014. atar ʕawtinnaḥ m-ʕa trō, amərlaḥəl ʕabdo: «zex ʕimmaynaḥ! ība nawarīṯa elʕel ʕa trō minšōn ćsaʕtennaḥ.»
015. zalli, walla hanna — nawarīṯa šwaććil ʕayna eʕli, ʕa ustōz ći matrasća ći m-ġappaynaḥ yaʕni.
016. imćeḏ̣ yōma, iṯṯar, ṯiḳnaṯ ġappaynaḥ forna anaḥ, ṯlōla šōḳla leḥma m-ġappaynaḥ, mn-ōxa.
017. milćaḳyin hann, mićḳōblin riḥmull baʕḏ̣inn yaʕni.
018. yōma m-yumō amerli naǧīb: «ma raʔyax ya ʕabdo zex nišw ext ma išw asʕat b-ǧamīle?»
019. hanna asʕat uḳḏum — yaʕni uḳḏum mn-ōṯ nawarīṯa — wōb inhep eḥḏa nawarīṯa yaʕni, ḳarrībun, asʕat masʕūt ešmi.
020. amerli: «lā, ḳuṣərna», ćinya mā. ṯōlun amrull.
021. walla aʕzimlaḥla ʕa ḥafəlṯa ġappaynaḥ hōxan, ṯiḳnaṯ rōḳḏa.
022. ṯiḳninnaḥ nimtapparilla ḥaflōṯa, xull yōma nimnaḳḳyin ġappil_aḥḥaḏ w nmišwin hann ḥaflōṯa.
023. yōma m-yumō amərlaḥli: «battaḥ nzēḥ nnuġpenna, nnuhəplēx.»
024. šaḳəllaḥla ʕa pē... ʕa ḏokkṯa ćurḳuḏ ʕa_asōs nišw ḥafəlṯa yaʕni p-pē ʕali ḥammūd.
025. zill ana w brōm amərlaḥli: «yā ōbəl ʕali, battaḥ nišṭenn nawarīṯa imōḏ ćurḳuḏ ġappayxun.»
026. amar: «ʕayna, m-ǧōhəl alō ʕlayxun la barš yiʕbar, la haćxun w la hī.» atar anaḥ hayyirlaḥl šōy ġappi.
027. hayyirlaḥl šōy w hōṯ ommṯa ǧćamʕaṯ awwal b-awwal ṯiḳnaṯ mnáffata ʕa_asōs ḥafəlṯa ōṯ.
028. walla iṯḳan kaḥešlaḥ baʕdēn zilaḥlaḥ amrinnaḥ l-iṯṯar rappin inni: «zallxún tapparunniz zaləmṯa, hōš ṯlōṯa nawarīṯa w ommṯa ǧćamʕaṯ ġappēn w ʕamkaḥešlaḥ.
029. ṯōlun, l-muhimm aḥək ʕemmi inni: «mā battax bun, šappō yiṣṭaflun, ṭaššarann yišwull lōṯ ḥafəlṯa.»
030. naćīǧća ṯalla, šwaććil ḥafəlṯa, ʕoḳbil ḳalles ṯōli ōbəl ʕali.
031. iṯḳan mnaḳḳeṭ maʕ ʕali w maʕl-ann šappō ći ībin. ḥislaṯ ḥafəlṯa.
032. ṯōli naǧīb liʕəl yōma m-yumō amar: «zex, battaḥ nnuhpell nawarīṯa l-ʕabdəllaṭīf!» — l-anna ustōz ći raḥmaćći.
033. zilaḥlaḥ, mṭinnaḥ mn-ōxa l-ṭarflə ḳrīṯa, ʕimmaynaḥ farta ćuppi ġēr ṭaləḳṯa eḥḏa.
034. zill ana w naǧīb w ʕabdo, šaḳəllaḥla m-ṭarflə ḳrīṯa w mina šimṭinnaḥ bā? mn-axerćil ṭarflə ḳrīṯa l-uḳbil ʕaḳəpṯa ešmi summaḳ l-aḥmat yarma.
035. mṭinnaḥ l-elʕel, ʕabdo amerlaḥ p-siryēni — hī ću yōḏʕa ćaḥək p-siryēni nawarīṯa — amerlaḥ p-siryēni: «ana nōmer ē, innu mann nnuhpenna w haćxun ćōmrin lā. asəḥxun ha! taran waḷḷāhi nmazʕel minnayxun.»
036. inni ʕa_asōs nišwenna yaʕni ḥīlća inni anaḥ nōmrin battaḥ nnuhpenna w ʕabdo ōmer lāʔ.
037. waḷḷa amrōli hī: «man batti... lina battaḥ nzēḥ?»
038. amerla: «ću nyōḏaʕ, lina ma šbōʕa.»
039. amrōli: «yalla aḥmat mtapperlaḥ w naǧīb. ṭōlama ōb aḥmat hōxa w naǧīb, hinn mtapparillaḥ.»
040. «mā ʕimmiš miṣəryōṯa?»
041. amrōli: «walla ana ʕimm ṯarć emʕa w ḥiməš w ḥammeš warəḳ.»
042. «mʕayyillaḥ.» amrillun: «nimtapperəlxun ana.»
043. ṯiḳninnaḥ nḏ̣ōḥkin ana w naǧīb eʕli. hanik? bēs summaḳ elʕel.
044. baʕdēn amərlaḥlun: «yalla ǧćamʕunnil ḥaylayxun bēl ma nallex anaḥ xann w nṯēḥ».
045. iṯḳan ma ōmer hū? ōmer: «asəḥxun!» p-siryēni inni: «asəḥxun ćīmrun ē, ana nōmer ē.» ʕa_asōs la yinəkšaf ḳomma yaʕni. «ana mōmer ē w haćxun ćōmrin lā».
046. walla allxiṯ ana w naǧīb xann ḳalles w ṯilaḥlaḥ, lamar nišćaḥ nćiǧća.
047. hī illa batta ćínnahap.
048. w hī ḳaʕʕīya hī w hū bēl lanna summaḳ ʕamma mićġōzlin w anaḥ allxinnaḥ xann mett yaʕni emʕa mićər w ʕawtinnaḥ ʕlēn.
049. amərlaḥli: «mā?»
050. amar: «asəḥxun! ḳrīṯa ću yaḏḏīʕa w hanna, ṯlōla šurṭa, luḳḳa ōṯ mett slōḥa ġappaynaḥ ḥarpill payṯaynah.»
051. walla ṯalla fekərṯa r-rēš inni ʕa_asōs nḳaṭṭaʕ xann l-uḳbil lōṯ ʕaḳəpṯa w nṯīl ʕlēn namerlun «ṯalla immiš» minšōn nušmuṭ.
052. walla ḳaṭṭʕiṯ xann mett emʕa mićər, aṭilliṯ ʕa ʕaḳəpṯa ći mbōyna ʕa terba w ʕōwtiṯ ʕlēn rawṭa, amrillun: «ṯalla immiš!»
053. hī salćaṯ nōḥeć, šimṭaṯ w anaḥ allxinnaḥ rawṭa ḳommil baʕḏ̣innaḥ. waḳćil imṭinnaḥ l-awwalćlə krīṯa l-ōxan, aćəʕbinnaḥ m-rawṭa.
054. ḳiʕlaḥlaḥ ʕa muṣṭbīṯa, ṯiḳninnaḥ nḏ̣ōḥkin.
055. amar: «mōlxun ʕaćḏ̣ōḥkin?»
056. hū ću yaḏḏeʕ inni ḥīlća, b-bōli mṣaḥḥ ṯalla emma.
057. amərlaḥli: «wrāx ćūṯ, la emma w la mett. anaḥ amərlaḥla xann miššōn hī ćzella w anaḥ nṯēḥ mn-ōxan.»
058. amar: «ē, amrun yxarrḥešš šmayxun miššōn niḳʕēḥ ḳalles!»
059. hanna... hī ʕōwtaṯ w anaḥ ṯinnaḥ l-ōxa ʕa ḳrīṯa.
060. hann axbar tiḏō bā inni raḥmōli.
061. zilaḥlaḥ amar battaḥ nišw mōʕta ʕa_asōs nićḳōbal b-ḏokkṯa p-payṯa yaʕni, ću battaynaḥ b-barrīya.
062. ṯill ana amrilli: «waḷḷāhi ćūḥ ġēr nislaḳ l-ʕa pē ōbəl ġōnem, niḥəm iḏa ōṯ barəš.
063. zill išćḥiććil ōbəl ġōnem msaṭṭaḥ b-ōṯ mʕattōyṯa.
064. ʕōwtiṯ rawṭa, la karrinnaḥ niʕbar, ʕōwtiṯ amrilli: «walla imōḏ ōbəl ġōnem ōb p-payṯa — emḥar!»
065. ṯalla hī ʕṣofra, rakkašaćć, amar: «ḳōm natēl ʕabdo!»
066. zill nnatēl ʕabdo w zilaḥaḥ silḳinnaḥ ʕa pē ōbəl ġōnem.
067. ʕibrinnaḥ, ōṯ mʕattōyṯa w iṯṯar pēṯ.
068. walla ʕibrinnaḥ ʕal-ōṯ mʕattōyṯa lawinni ōṯ muntoḳṯa ći sayta mʕallḳa p-xoṯla.
069. hī išṭōl ḥōna zʕōra ʕemma.
070. ṯiḳnaṯ hōṯa w ḥōna mišṭaʕyin b-ōṯ muntoḳṯa.
071. w hī ʕibraṯ, sakkraććiṯ ṯarʕa eʕla mn-ulġul w amar illa batta ćínnahap ʕemmil ʕabdo.
072. «wrīš nfuḳ!» ću nōfḳa. «nfuḳ!» ću nōfḳa. šakkalinnaḥ frōra anaḥ, šimṭinnaḥ yaʕni ana w abdo w ṭašširlaḥla hanik? ġappil pē ōbəl ġōnem.
073. ōbəl ġōnem ćub p-payṯa, ću ʕemmi xebra.
074. axbar, inni anaḥ nišṭill nawarīṯa l-ġappi ʕa payṯa.
075. walla iṯḳan ṭaʕnil ḥoṭra w iṯḳan tōyer ruḥlaynaḥ p-šuḳō batti ykaʕʕamennaḥ līl w l-ʕabdo.
076. walla anaḥ zilaḥlaḥ ṭamrinnaḥ p-pē ḥōlćil ʕabdo w hū ṯōli ʕa payṯa ḳbalćil lanna payṯa w ǧmīʕin zalmōṯa.
077. iṯḳan ōmer: «walla iḏa nkaʕʕemlun la nsulxell ġeltēn, battēn yǧarrasunn, ext mišṭill nawarīṯa l-ġapp.»
078. mimćaḏ̣ iṯṯar ṯlōṯa yūm, arəḥlaṯ hī w tiḏō ʕa mʕarra.
079. hōṯ ḳrīṯa ḳūrlə ḳrīṯaḥ, yaʕni mabəʕḏa mett šećća kīlo mićər.
080. arəḥlaṯ, walla anaḥ ʕamma nḳaʕyillaḥ b... yaʕni nḳaʕyin xann p-payṯa, lawinni iʕbar iṯṯar ġaribōyin mnə-mʕarra.
081. nyōḏaʕ aḥḥaḏ minnēn ana: «ahlēn ōblə flanō, ahlēn!»
082. iʕbar, «ext xann ćōṯ l-ōxa?»
083. «nīšeṭ m-bōs».
084. amar: «walla ću namerəlxun ġērən nawarīṯa ći arəḥlaṯ l-ġappaynaḥ ʕišḳōl ustōz m-ġappayxun w šimṭaṯ minšon ći... w išṭlaḥl ōbu w ṯilaḥlaḥ roḥla nšuḳlenna.»
085. walla ana la šimʕiṯ xann — hū ḳaʕʕ ustōz ći ʕamma maḥəkyin meʕli, ću yiḏḏiʕilli hinn.
086. hū aḳam w zalli, hanik batti yišwell ḥōli ysaʕtell man? l-ḥōl lanna zaləmṯa naǧīb, ʕamʕammar yaxōra r-riḥlō.
087. walla aḳam zalli w ana ḳōmiṯ lina mann nzīl? mann nzīl ntawwar ʕa nawarīṯa hanik ṯiḳnaṯ.
088. amriṯ yimken ōṯya l-ġappaynaḥ ʕa payṯa liʔannu yaḏʕōl payṯaḥ.
089. ṯill, la šćḥićća hōxa walla šćḥiććil ōbu, ōz yišṭell zaʕīma ći ḥōrćaḥ yaʕni.
090. ōz yišṭenni ʕa_asōs yaʕni yḥullell muškelća.
091. ana w nōṯ amrilli: «mā ōblə sʕūt — ōbəl bisnīṯa — lina ćōz?»
092. amar: «walla usmuć, ću namerlax ġēr maha šimṭaṯ, ṯalla l-ġappayxun w ība p-pē flanō, p-pē ḥammōdi.»
093. ana batt nīḏaʕ hanik, l-muhimm tallin zaləmṯa.
094. zill išćaḥyiṯ mett ʕisər ṯlēṯ zaləm ǧmīʕin b-anna payṯa w hī ḳaʕʕīya, w ṯōli ōbəl šōher w ōbəl bisnīṯa.
095. ḳʕōlun ḳūra, iṯḳan amrilla: «aḷḷāh yirṣ iʕliš w xann ću kayyes w xann yaʕni šoməʕṯil ōbuš, miššōn šoməʕṯil ōbuš ću kayyes hōš šaġəlṯa šišwinna.
096. waḳćil battaḥ nxuṭbinniš nizlillaḥ nxaṭbilliš anaḥ m-ġappil ōbuš w ḳū zilliš ʕemmi!»
097. atar hī mʕēnya bī ana w nḳaʕʕ b-ōṯ ǧalīsća, mʕēnya mn-erraʕ l-erraʕ.
098. amrōl: «hanik ʕabdo?» mʔaššarōl yaʕni «batti yṯēli?»
099. namerla: «b-rēš ana, inni ē, hōš ṯēli. isḳil, šḳaʕʕīya!»
100. ʕammaḳənʕilla, ōza ćiḳəćnaʕ.
101. mʕēnya bī namerla: «lā širəṣ!»
102. b-išōrća bass ana namerla yaʕni.
103. ḳōm ana ʕanamerla «la širəṣ!», man iḥmin? iḥmin ōbu šōher ći ōṯ yḥullell muškelća.
104. amar: «ḳō nfoḳ mn-ōxa wrāx, ḳō nfoḳ afezz, aḥsan ma nīḳu nḳuṭlennax hōš ha!»
105. ḳōmiṯ, l-muhimm šaḳlull bisnīṯa w zallun.
106. ṯill ana, atar ʕakkarōyəl pē ǧitt maṭillin ʕa ḏōrćil lanna ustōz ći matrasća.
107. ōḳfiṯ ʕa ḥaṣṣil ʕakkarō, ʕamṭayynill ʕakkarō hinn, lawinni niftaṯ emmi.
108. amrilla: «yā emmil asʕat!»
109. hū ešmi ʕabdo, atar anaḥ... lebḳa asʕat ći nahpil nawarīṯa awwalnōyṯa.
110. amərlaḥla: «yā emmil asʕat, hanik ōb, nawarīṯa ṯalla w zallxun xuṭbunnā!»
111. mazḥa, nmōzaḥ ʕal_emmi ana.
112. ḳōm amar: «xull hōṯ šaġəlṯa mennax, lafaš ṯṯēx l-ġappaynaḥ.»
113. ṯiḳnaṯ mnáppaha iʕəl amar: «lafaš ṯṯēx l-ġappaynaḥ».
114. amar šaġəlṯa minn w m-naǧīb, yaʕni ebra la taxənni.
