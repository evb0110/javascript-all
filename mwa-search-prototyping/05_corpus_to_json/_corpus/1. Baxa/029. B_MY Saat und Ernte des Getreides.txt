001. maʕ zarʕa hōš mann naḥək.
002. ommṯa hōxa fallaḥōyin, ḳōymin másalan b-... waḳćlə ṣlība, yaʕni p-ćišrin.
003. ʕafrill arʕa, mšammyilli ʕfīra, ōṯ mett ʕōfrin, ōṯ mett zōrʕin ʕa rayya.
004. ći batti yuʕfur, raḏēl lōṯ arʕa w baḏerəl lanna bḏōra, ḥiṭṭō aw sʕarō bidūn ma... uḳḏum ma yunḥuć seṯwa zareʕlun.
005. hanna naṭerəs seṯwa ta yṯēli, sōleḳ zarʕa aḥsan, ṯōḳen zarʕa aḥsan.
006. amma ći zōreʕ ʕa rayya, zareʕli másalan ʕoḳəm ma yunḥuć seṯwa.
007. baḏerəl lanna bḏōra ʕoḳəm ma yunḥuć seṯwa w zareʕəl lōṯ arʕa, raḏēla w atar misḳel xann ṭūlćiš šićwōyṯa lə-ḥṣōḏa.
008. bə-ḥṣōḏa, bə-ḥṣōḏa zlillun ommṯa min išćw zarʕa w inkab, zlillun, ḳadīm wībin zlillun ʕa bihmōṯa, ʕa ḥmarō aw ʕa baġlō aw ʕa ktišō.
009. ōṯ iḏa zarʕa másalan ḳbōla, ṭawwel, šōḳlin maklō ʕimmēn, zlillun m-maklō iḏa p-šiḳya.
010. amma iḏa b-baʕla w ćūṯ lzūma l-maklō, bə-ḏwaṯinn ḥaṣḏilli.
011. ē, ōṯ mett minnēn, iḏa ġappēn ḥayla zarʕa, arʕa rappa, šōḳlin ʕimmēn xēmṯa w xōla w šćū, mxáyyamin helhel yaʕni ta yḥassluzz zarʕa.
012. wībin naḳlilli ʕa bihmōṯa, ḳadīm.
013. ōt bə-ḳrīṯa másalan itrō awwalća, xull_aḥḥaḏ ēli ētra, ḥaṣeḏəl lanna zarʕa w mišeṭli, naḳelli ʕa bhīmća w mafḏ̣ēli ʕal-ētra xann ta yḥassel.
014. min ḥassel, min ḥassel ḥṣōḏa nikkebəl lanna zarʕa ʕa trō, min inkab batti yaḏərxenne.
015. wība xett maḏərxilli ʕa bihmōṯa, yaʕni ōṯ šaġəlṯa, ešma ḏeffa, ḳatrilla ʕa bhīmća w kaʕyillun, tōyra hōṯ bhīmća ʕal-anna zarʕa w hanna ḏeffa ma? naʕʕeməl lanna zarʕa xann ta yiṯḳan naʕʕem, ṯebna w frittō ʕemmil baʕḏ̣i.
016. min ḥassel mēšeṭ makīnćiḏ ḏurrū ʕal_īḏa.
017. ē, mišwill lanna ṯebna w lann frittō mett yʕuzlullun maʕ baʕḏ̣innun mḏarryillun, ešma ḏurrū.
018. atar ṯebna naḳlilli ʕa maćəbna w frittō mʕappyillun p-xisō w ykūn ḥassel xann.
