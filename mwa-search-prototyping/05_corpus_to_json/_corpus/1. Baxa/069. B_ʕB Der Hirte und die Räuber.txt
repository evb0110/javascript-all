001. awwalća waybin ʕurrabōyin lā mćōǧrin w lā rōḏyin w lā zōrʕin walla mišwin šaġəlṯa, šaġəlṯun nhōpa.
002. ḥōmyin hanik ōṯ rezəkṯa, hanik ōṯ šaləʕṯil ʕōna, ḳaṭīʕl ʕōna, hanik ōṯ aḥḥaḏ sćihćer, ṯlillun mkaććafilli w šaḳlill riḥlōyi.
003. ḥatta yōma mn-ann yumō ṯōlun l-ʕal_aḥḥaḏ ġappaynaḥ, wōṯ ġappi ʕōna.
004. hanna ʕōna naġpunni menni.
005. amerlun: «haćxun šaḳəlćunni minn hanna — mʕawinəl alō — bass ōṯ ʕimm iṯṯar rēš, iṯṯar rēš amōnća hann.
006. afflull hann l-mōrun, lā ćsawwatull ffōy ʕemmi, yūḳu xebra innu aybin ġapp w mʔamman w immen ṯōli la išćḥannun.»
007. fa hōxan infaḳ aḥḥaḏ mn-ann ći ʕamma nōhpin, uppi wuǧtōna, tašširlēli, tašširelēli.
008. ha, wa illa yōma m-yumō ṯōli mōrəl man? mōrəl lann iṯṯar rēš.
009. amerli: «ya flanō, haćć wōṯ ġappax ṭarša w hōṯ w ṯōli minn ana, exət ma axəbriṯ, iṯṯar rēš ʕōna eʕax. mā iṯḳan bun?»
010. amerli: «walla ana ṯōli iʕəl ġazwa w aġzunn w šaḳəllull mōl w ana ʕōwtiṯ ʕlēn, ćraǧǧiććun w aḥkizz zaʕīmun innu «hanna amōnća iḏa ćʔōmer w ana ntōxel ʕa ʕerḏ̣ax w ʕa wuǧtōnax ćmafflīl hann iṯṯar ʕōn hann!»
011. aḳam ṭašširēli.
012. amerli: «walla, ana zalli xull rizəḳ walakin hann iṯṯar rēš ōna ći ēx ʕimm, ḳayyōmin ḥfīḏ̣in, ḳayyōmin ḥfīḏ̣in.»
013. hōxan mōrun ćšappaʕ b-rūḥəl lōṯ šahōmća.
014. zalli tōyer ʕa ṭarrašō, ṭarrašō man? hann marōyəṭ ṭarša, amrill marōyəṭ ṭarša ṭarrašō.
015. maḥkēl ḥukīṯa l-xull raʔīsəl ʕēlṯa, innu «flanō iṯḳan ʕemmi kaḏa, kaḏa w amōnća taxxal ʕlēn w našḳil ḏwaṯinn laḥatta la ćzella amōnća.
016. w ṯill leʕli ana ʕoḳbil išnō w_išćḥiććil amōnća ṯaḳḳīna akṯar mn-iṯṯar rēš w applīl.
017. liḏālik anaḥ battaḥ nsaʕtenni w xullaynaḥ nʕattilla m-nawʕiz zaka, nullomli, nullomli anaḥ.»
018. aḳam atar wafta mn-ann ṭarrašō.
019. xull ʕašīrća állafaṯ aḥḥaḏ, išw wafta w atar iṯḳan lōmmin ćaḳrīban m-xull ḳrīṯa m-ǧiranō, m-ći yaḏʕillun laḥatta išw ḳaṭīʕa yaʕni ḳaḏḏ ḳaṭīʕa ći  ínnahap menni, ḳaḏḏ ḳaṭīʕa ći ínnahap menni.
020. w ṯōli amerli: «yā flanō, hann m-mōll alō w m-mōləl binnōša liʔannu xull aḥḥaḏ mʕarraḏ̣ l-xaṭra.
021. alō ʕawweḏ̣ eʕax exət mā haćć ʕawwaḏīćəl amōnić.»
022. fa hōxan lafaš mn-anna waḳća hanna, liʔannu waḳća hanna la.
023. ći zalla ppaʕlō ćzella, ppaʕlō yḳuṭlenna waḥša, yḳuṭlenna ḏēba, ynuġpenna ʕurrabōyin.
024. mā ma bōʕ yzelli, ćūla ḳīmća ġappi liʔannu inəfḳat, inəfḳat... amōnća infaḳtaṯ w ḏ̣amīra iḏ̣ʕaṯ, inḏ̣ʕaf m-maḥall w ǧárrataṯ.
025. insanōyṯa ḳatimōyṯa ćbáttalaṯ b-insanōyṯa amrilla matanōyṯa walakin hī ću matanōyṯa, waḥšōyṯa, waḥšōyṯa.
026. w xull mett ći ću mrafeḳli, ḏīna w wuǧtōna w ḏ̣amīra, ešmi hanna ću matanōyṯa, ešmi xaṭar, ešmi waǧʕa, ešmi ṣaraṭān b-leppil ebril ōdam.
027. mištaḥwez eʕli w mḥawwelli l-irōtćiš šayṭōna w ći ōb walīyəš šayṭōna.
028. ću ġappi mett, ću ġappi mett l-ʕamal əl-insōna ábadan.
