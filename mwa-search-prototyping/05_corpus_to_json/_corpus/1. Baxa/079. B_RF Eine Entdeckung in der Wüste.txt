001. safrinnaḥ mn-ōxa ʕa šarḳō, nwōb ebr ṯarćʕasər išən ana, m-zibnō hōṯ.
002. lummen mṭinnaḥ l-waʕra, yaʕni sćaġribnaḥla hōṯ šaġəlṯa.
003. mā mṭannaḥ l-ōxa ću nyaḏʕilla, blōta ću nyaḏʕilli.
004. anaḥ w mʕallōyin w anaḥ w m-zabadōni w m-ġuppaʕōḏ w m...
005. mṭinnaḥ l-el, sḳillinnaḥ yuppi ṯlēṯ yūm, yuppi yarḥa yaʕni.
006. exma? mett irpiʕ šaləʕ.
007. lummen ġattabinnaḥ aḥkmaććaḥ ṯaləǧṯa.
008. lummen aḥkmaććaḥ ṯaləǧṯa b-waʕra, ana w ḥamad ʕurrabō natilli, s-salḳiš šimša amrilli: «ṯax ta ćiḥəm hōṯ ḥrīpća!»
009. amar: «mā?»
010. amrilli: «ē, ṯax ta ćiḥəm!»
011. ōṯ iṯṯar sabəʕ, ʕaǧīpća m-ʕaǧibyōṯa hann iṯṯar sabəʕ.
012. hōṣ ṣaxərṯa p-ḥaṣṣil xoṯla ći hōṯ ḥrīpća, xann ha! nōfḳa ṭūl lanna ṯarʕa.
013. hann iṯṯar sabəʕ yaʕni ōṯ xann ḥabla bēl ṯemmil baʕḏ̣inn.
014. nḳōša yaʕni nḳīšin, ćū... ḥfōra, ḥfōra b-ōṣ ṣaxərṯa.
015. ćmišćeḥəl ḏaylun maḥḥ l-bēl xaffawōṯun.
016. aḥla mn-aṯinn ṯarć ṣūr lafaš nḥōm.
017. mā amar hanna ḥamad, ḥamad ʕurrabō?
018. amar: «ana ṯḳall ʕomra b-anna ḥamōt w lā iḥmiṯ hōṯ ṣūrća.»
019. amrilli: «ē, hōṯ hanik ība? ōṯ binnōša yaḳimunna?»
020. ṭīma malyunō, ṣaxərṯa hī, ṣaxərṯa p-ṭūl lanna ṯarʕa yaʕni, ćū b-ʕorḏ̣i, arfaʕ ḳalles w hann ṣuryōṯa xann awwalća.
021. ṯiḳninnaḥ nimfarrġin eʕla ḥatta silḳaṯ šimša.
022. kuṯər ma wōṯ ṯelka w ġayri atar alō áfreǧna, silḳaṯ šimša.
023. ē, w s-salāmu ʕalaykun.
