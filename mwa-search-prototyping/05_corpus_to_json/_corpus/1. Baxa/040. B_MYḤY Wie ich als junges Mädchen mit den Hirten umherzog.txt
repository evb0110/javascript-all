001. wōṯ ġappit tiḏōy ṭarša, riḥlō.
002. p-šićwōyṯa nḳaʕillaḥ p-ṭūrəl ḥisya ṭūlćil lōš šićwōyṯa.
003. nmišṭillun ʕalfa w nmaṭʕəmillun, nmišṭillun p-sutarō mō w nmaṭəʕmillun w kuḥkull ʕēḏəl xiḏ̣ər niṯlillaḥ ʕa baxʕa.
004. m-baxʕa silḳinnaḥ awwal ešna ʕa ʕaysam.
005. ʕaysam hōṯ ṯōḳna elʕel m-ḏemseḳ, elʕel m-ḳáṭana.
006. ḳiʕlaḥlaḥ ešna hel, anaḥ w tursōyin.
007. ḳiʕlaḥlaḥ hel, kayyafinnaḥ, ṭarša nḥōlpin, nimǧáppanin, ʕamra nḳaṣṣilli, nimzappnilli.
008. hanna ḥalba nimǧappanilli, nimzappnilli.
009. ʕoḳəm ma nimḥasslin zuppōna nmišwin mūnća.
010. anaḥ w nībin b-ʕaysam, ebril ḥōṯəl emmay ōbəl nūr wōb salleḳ awwal yōma liʕlaynaḥ.
011. ḥusen wōb salleḳ liʕlaynaḥ, wōb xṭibəl xeṭəpṯa, b-ʕaysam.
012. ebril ḥōṯəl... ōbəl emmay amar: «ʕaǧa salleḳ ḥusen l-elʕel?» ōćem ćḥimmeḳ ṯ-ṯēni yōma.
013. ṯēni yōma ōṯ mō, baḥərṯil mō, ʕanmašḳyirr riḥlō, sarreḥ uppi ḥōl.
014. amar: «ṯēš, ašḳáy riḥlō ʕimm!»
015. hū ću batti yašḳerr riḥlō... ću bann našḳerr riḥlō ʕemmi, batti yimḥinn.
016. amrilli: «walla ću nfaḏ̣ḏ̣īya, ana mann nzill ʕa payṯa.»
017. ṯōli, ćhatəhtin w imḥin ććiǧōhəl lōṯ ommṯa.
018. hū ʕammaḥīl, alō šatterli šurṭa.
019. asəlḳunni ʕa payṯa w silḳinnaḥ. amerli: «mā ṯṯex menna?»
020. amerli: «berćil ḥōləć.»
021. amerli: «ʕaǧa ḥatta mḥīćna?»
022. amerli: «la irṣaṯ ćašḳeṭṭ ṭarša ʕimm.»
023. amerli: «ću ṣaḥḥ w ma eʕla ḥatta ćašḳeṭṭ ṭarša ʕemmax, ǧbīra?»
024. amerli: «lā».
025. amrilli ana: «lā, la ćsatteḳ ću minšōl ḥatta la ašḳiććiṭ ṭarša ʕemmi, ʕaǧa? islaḳ ebriḏ ḏōḏ w iḳher menni, ʕarīs, ṯōli imḥin ććiǧōhəl lōṯ ommṯa.»
026. infaḳ m-napka hanna šurṭa: «wayli ya asōfćun», hōṯ ću nōfḳa ġēr b-ʕarabay: «yilʕan abu saǧar illi mā bixayyem ʕala ahlu.»
027. šaḳlunni, bahətlunni, ʕazzarunni, kaććafunni w eppay bass yaʕni l-ōš, l-anna waḳća iḏa aḥḥaḏ azəʕlin, yazəʕlun xullun w ana lā nazʕel.
028. ṯōlun iṯḳan mićhatəhtin w mićraǧǧill emmay w mićraǧǧill eppay inni yfukkunni.
029. amar: «ṭaššarunni!» affunni yzelli w imḥin ēli alō.
030. hanna ešəl ći silḳinnaḥ ʕa ʕaysam.
031. nmarkʕin niṯlillaḥ m-ʕaysam, xett nimʕōwtin ʕa ḥisya.
032. m-ḥisya nsōlḳin ʕa taləfṭōya, hōṯ p-ṣayfōyṯa xett, nimʕōwtin.
033. silḳinnaḥ ʕa taləfṭōya nmaḏ̣əmnin ġappil munīr ḥadde m-yabruḏ.
034. nmaḏ̣əmnin mazraʕyōṯa w arʕa w ġappi — hū mōrəl loṯ mazraʕća — ġappi ḥayla yaʕni, ġappi m-ḳinyōna, ġappi m-ṭarša ġappi m-ǧamīʕəṯ ṯamra m-ḥaẓẓurō m-xulla mett.
035. nmaḏ̣yill lōṣ ṣayfōyṯa, ḥalba, ḥalba w ġbećća, nḳaṣṣill lann riḥlō hel nnaxsill lann ḏbiḥōṯa bass nḳuṣṣerr riḥlō.
036. minǧamʕa hōṯ ommṯa, ʕanamrōx b-ōṯi waḳća wōb ʕezza wōb hann ommṯa raḥmōl baʕḏ̣a, ḥayla wība ommṯa makərmōl baʕḏ̣a.
037. ću xull aḥḥaḏ miterəl ḥaṣṣi ext hanna waḳća, la arkeʕ barš šaʕʕel maʕ barəš.
038. xett nefšil mett, nmarkʕin niṯlillaḥ nnōḥćin m-taləfṭōya, nizlillaḥ ʕa ḥisya.
039. nimšaććyin w nimʕōwtin lina? l-ōxa ʕa baxʕa.
040. ḳaʕyillaḥ yarḥiz zibnō, nsōlḳin ʕa ṭfēl.
041. nsōlḳin nmaḏ̣əmnin, nḳaʕyillaḥ b-anna ṭūra bēl əbnōn w bēṭ ṭfēl, ṯōḳna ʕa ḥattōylə bnōn.
042. ṭefla nōḥeć ʕa bnōn mēši ǧamīʕəl ġarḏ̣ō.
043. hann ṭuffarōyin nōḥćin liʕlaynaḥ, lā mʔazzyillaḥ, lā maḥəkyillaḥ.
044. ʕanamrōx yaʕni nmaḏ̣laḥəl lōṯ ḥayōṯa l-ḥamdillōh la ntaḳrinnaḥ m-mett wala nḳahrinnaḥ m-mett yaʕən.
045. la barəš l-anna yōma azəʕlannaḥ, la p-ṭarša wala ġappit tiḏaynaḥ, illa ṭūlćil ʕumraynaḥ l-ḥamdillōh niʕzīzin.
046. ġappaynaḥ payṯis saʕra.
047. hanna payṯis saʕra nḳaṣṣill lann ʕizzō nšaḳlillun l-ʕa... mišćġel hanna b-yabruḏ, mišćġel šuḳḳōṯəs saʕra.
048. nimḥayyṭillun anaḥ ʕa ḏwaṯinnaḥ.
049. hann šuḳḳōṯa ṭawwīlin nmaləḳyillun ʕa baʕḏ̣inn.
050. ṯēli aḥḥaḏ ʕúrrabay iḏa anaḥ ću nimbaḳḳrin, mišṭilli mett yrakkazell payṯa w yiṯḳan manẓum, mrakkizlēḥ, mḥayyiṭlēḥ.
051. yōməć ći nmallxin ʕa šarḳō, payṯa hanna rappa ću ḥēḥ nṭuʕnenni.
052. ću mićḥámmala b-bihmōṯa, lā wōṯ makinyōṯa w la wōṯ trakkō.
053. nmišwin ḳalles xēmṯa zʕōra, yumō nḳaʕyillaḥ erraʕ mn-išmō, lā xēmṯa wala mett.
054. nmaḏ̣yilla ḏ̣eḥka, nmaḏ̣yilla ma ešmi...
055. nizlillaḥ ʕa ḥafīr, ʕa mhīn, ʕal_afōʕi, hann p-šarḳō.
056. mōyəl afōʕi mett nmōṭyin helhel, la ḥēḥ nišćenne m-ṣabril melḥa, mōyəl afōʕi p-šarḳō.
057. nḳaʕyillaḥ ṯlōṯa yūm, arpʕa yūm, ću ḥēl nišćenni ana bnōp kuṯr mā mallīḥin w ma ešmi...
058. bass ġaṣbil miʕlaynaḥ ći ġappi ṭarša w iḏa ōṯ marəʕya battax ćiḳʕēx w ćmaḏ̣ḏ̣enna, minšōn ḥatta ṭarša yiṯḳan manẓum.
059. maḥḥćill lanna ḥalba ʕa maʕəmla, nimwarratilli l-anna maʕəmla, nmapplilli ḥalb_iḥəl.
060. hū atar mišwēle ġbećća, ḳulbōylə ġbećća w mwarretli taḳrīban ḏ-ḏemseḳ l-ḥiməṣ.
061. hū mišwēli, anaḥ nimzappillilli ḥalb_iḥəl.
062. niṯlillaḥ atar m-šarḳō.
063. anaḥ niṯlillaḥ m-šarḳō xett ʕal-anna terba laxṯa.
064. lā payṯa, lā ma ešmi... xann erraʕ mn-išmō.
065. xōla ʕimmaynaḥ w nmōrḳin ʕal-ann ḳiryōṯa anaḥ w nōṯyin.
066. ʕa ḥafīr, ʕa mhīn, ʕa napka, anaḥ w nōṯyin nzōbnin, ʕa ḥisya.
067. nmarkʕin nizlillaḥ m-ḥisya xett ʕa zarrōʕa, zilaḥlaḥ ʕa ḥiməṣ, zilaḥlaḥ ʕa ḥalab ʕal-ann ḳiryōṯa xullun zilaḥlaḥ ʕlēn w kayyafinnaḥ w la ōṯ aḥla m-xann.
068. nmarkʕin nimʕōwtin b-ōš šićwōyṯa ʕa ḥisya, ʕa ṭūrəl ḥisya, nmaḏ̣ḏ̣yill lōš šićwōyṯa bā.
069. nībin p-ṭarša bə-ṭfēl, nḳaʕyin.
070. anaḥ w nḳaʕyin, naspill lanna payṯis saʕra w nḳaʕʕīyin b-awwal əḥṣōḏa, ommṯa ʕamma ḥōṣḏa.
071. hū ommṯa ʕamma ḥōṣḏa, imraḳ eppay ḥusen yasīn ʕa payṯa. išmaʕ ḥessa erraʕ.
072. amerla: «walla emmil yasīn, mbayyen nšammeʕ ḥessa.
073. hōš hann xalpō, mʕallḳillaḥ anaḥ w hanna ʕurrabō w ʕurrabō ću ōṯ mʔasser eʕli, iḏa iḳṭal ṯlēṯ aḥḥaḏ.
074. battaḥ nʕēn, ću battaḥ nišćḥenni kuḥkullinnaḥ, ḥatta nzinn nfurṭell ḥukīṯa ana, maʕizəl w raḥiməl.»
075. mett iməṭ: «mā ōṯ? mā ćūṯ?» lawinni ṯōli hanna rṣōṣa bə-rxoppṯi.
076. mā? amar: «ćḳawwas ḥusen yasīn.»
077. anaḥ nībin ṭiflō, lā nyōḏʕin, lā ma ōṯ w la ma ćūṯ.
078. amrallun emmay: «ḳawwisćunni, haćxun iʕćalḳićxun haćxun w hū, ḳawwisćunni rawwḥićlull zaləmṯa w infaḳ bə-ḏwaṯinxun?»
079. iṯḳan ʕemmi nazīf bə-rxoppṯi.
080. ṭaʕnunni bə-frōša, iḥfar erraʕ mnə-frōša fećra, inḥać eḏma.
081. šaḳlaćći hōṯ — daktōr bə-napka — šaḳlaćći.
082. šwalli ġorfṯa, ġappil mḥammat ḥusen kammūn, m-ġappaynaḥ m-baxʕa.
083. ṯiḳnaṯ mišṭlōli daktōr ʕa-payṯa.
084. fōš emmay b-ōṯi waḳća wōṯ ṣuryōṯa w alō fiḏ̣ḏ̣ēla.
085. išṭlōli ʕa payṯa, ḥakkamaćći w ma ešmi...
086. ʕōwtaṯ, ʕaġībaṯ mett ʕisər yūm, ʕōwtaṯ lina? l-ġappiṭ ṭarša.
087. ʕēnaṯ, la šćaḥyaṯ, m-šaləḥṯir riḥlō ćūṯ mett: «hanik riḥlaynaḥ?»
088. hanna ōmer: «la iḥmiṯ mett» w hanna: «la iḥmiṯ mett.»
089. «anaḥ ću nyōḏʕin»
090. walla yaḏʕōlun hinn, tōraṯ ʕa xullun sawa, lammaććil lanna ṭarša.
091. amrallun: «ću mʕayy ḳawwasćlull zaləmṯa w rawwaḥćunni, xett ćnahəplill ṭarša?»
092. sćaxber ḥōna mūši, amerla: «wa law ya ḥōṯ, nahəplulliš ṭarša w ana p-ḥaṣṣiš, la šūzuʕ!»
093. amrōli: «ću batt barəš, la barəš yappīl, lā miṣəryōṯa wala mett, la mennax w lā m-ġayrax.
094. ana m-lawla haćxun, la iṯḳan ʕimm xann.
095. ana ću nbōʕ barəš, ana nimḥakkamōl biʕəl w ana nmasərḥa w ana nimtapparōl ḥōl.»
096. w ayṭep l-ḥamdillōh w arkeʕ ʕōwet l-ʕahti w yaʕni hōš iṯḳan ōrab b-ʕomra, la budd bass yaćʕeb beʕla mawḳʕōli ḳalles.
097. ʕōwet ʕurrabō, iṯḳan mšatterlaḥ xebra, ṯēli liʕlaynaḥ ʕa ḳrīṯa w batti yṣalḥenna.
098. nōḥeć ġappil ǧamōʕa, amrōli: «ana ću batt, la mṣalaḥća wala batt miṣəryōṯa.
099. lā ḳawwislīćəl biʕəl ḥatta nušḳul miṣəryōṯa mennax.
100. ṯṯēx, ttaʕesəl boġṭa ġapp — ʕōṯṯa ext ʕōṯṯil ʕurrabōyin ana ġapp — ttaʕesəl boġṭa ġapp, naxsōx muryōʕa w ana nimṣallḥōx.
101. la šattirəl, lā waǧihyōṯa wala batt mōla.»
102. ṯōli awwal xaṭərṯa... ṯēni xaṭərṯa ṯōli, ćyōḏeʕ šalfunō ṯōḳen yaʕn_inni ōbu ćḳawwas w hanna ōṯ ʕa ḳrīṯa, ōbu ći ṯōli, ću hū ći ḳáwwesni.
103. aġar eʕli, batti yḳuṭlunni.
104. amrōlun emmay: «aṣḥax ya ibər, bə-rṣōy eʕlax, hanna ći iṯḳan w nṣībaḥ axəllaḥli w l-ḥamdillōh alō ʕawweḏ̣ ʕlaynaḥ w lā zallaḥ mett.
105. zalli mōla, ommṯa ću mšaʕʕlin maʕ mōla, iḏa ġabərnō ḥōḏ̣rin ommṯa ću mšaʕʕlin maʕ mōla.
106. asḥun ćaḥkulli w ana batt nṣalḥenne.»
107. walla ṯōle ʕoḳbil meṯṯ_arkeʕ ṯōle, šṭunni exma zaləm, iʕbar l-ʕal_emmay.
108. mett taʕsil boġṭa ma ešmi, ḳamṭaććil muryōʕa naxsaćći.
109. amrōli: «ana nṣilīḥa ʕalbayōḏ̣.»
110. aḳam: rabʕaḥ haṯinn ći ḳawwsunni w amar: «anaḥ battaynaḥ miṣəryōṯa.»
111. amrōli: «ana, ći ćxássariṯ w ći nahpićlull riḥlōy w rawwaḥćunn ću batt miṣəryōṯa, w haćxun sábabəl lanna mett.
112. ana ʕalbayōḏ̣ batt nṣalḥell ʕurrabō.
113. mā yaʕni ćbōʕin?»
114. walla ṣalḥaćći w la affaṯ yaʕni la ebra yaḥək ʕoḳbil ma ōʕ wala ḳarrība wala barəš.
115. w l-ḥamdillōh hanna ći iṯḳan.
