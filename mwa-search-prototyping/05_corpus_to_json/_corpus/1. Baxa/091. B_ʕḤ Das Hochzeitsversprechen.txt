001. wōṯ iṯṯar skīnin máṯalan b-ʕirōḳ.
002. hann ćūṯ ġayrēn, ḥunō.
003. ćʕōhat bēl baʕḏ̣inn innu iḏa ṯōx psōna w ana bisnīṯa l-baʕḏ̣inn, w iḏa ṯōl ana psōna, haćć bisnīṯa, l-baʕḏ̣inn.
004. hann walla isḳel faćərṯa ʕemmil baʕḏ̣inn, baʕdēn iḥkam waḳća ʕlēn, w xull aḥḥaḏ inǧbar innu yićfárraḳun maʕ baʕḏ̣inn.
005. aḥḥaḏ isḳel p-tīrćil ʕirōḳ w aḥḥaḏ ihǧar ʕa surīya.
006. ći p-surīya ṯōli psōna, ći b-ʕirōḳ ṯōli bisnīṯa.
007. hanna šammil lanna psōna bušər w ći b-ʕirōḳ šammil bisnīṯi ḥusən.
008. hann, tiḏēn īmaṯ, ćwaff tiḏēn.
009. šōmʕin m-baʕḏ̣inn inni ana īl ḏōḏa b-ʕirōḳ w ći b-ʕirōḳ šōmʕa innu īl ḏōḏa p-surīya w ebriḏ ḏōḏa.
010. w hū šōmeʕ innu ḏōḏi ēli berća.
011. iṯḳan hann, hanna mićḳarrab ḳalles w hōṯa mićḳarraba ḳalles, ḥatta iməṭ, ćʕarraf ʕa baʕḏ̣inn, imṭil baʕḏ̣inn.
012. amerla: «mann nšuḳlinniš.»
013. riḥmaćći w riḥəmna hū, hanna ṭabʕan iṯḳan amīra. bušər iṯḳan amīra.
014. walla hanna zalli, šaḳənna, šaḳənna w ēšṭna.
015. ēšṭna ʕemmi ʕa tīrći, ʕa surīya, w šaḳənna.
016. emmi, l-bušər, ću baʕōli yzelli ʕa berćiḏ ḏōḏi w lā ʕamʕarrafōli innu ēli ḏōḏa w berćiḏ ḏōḏa.
017. emmi bōʕa ćakkḥenni l-berćil ḥōṯa. ḥōṯa, berćil ḥōṯa ešma dalla.
018. hū ćū baʕēl berćil ḥōlći, emmi batta ćaǧəbrenni bā.
019. zalli, ēšṭil berćiḏ ḏōḏi w ṯōli, šaḳəl berćiḏ ḏōḏi. ṯiḳnaṯ ḥalīlća lēli.
020. hanna amīra walla ṯalla b-rayši batti yzelli ʕa ḥaǧǧa, batti yzelli yōḥeǧ.
021. zalli ʕa ḥaǧǧa w b-ōṯ faćərṯa hōṯ ći zalli bā ʕa ḥaǧǧa, ext batta ćišw emmi ḥatta ćišw muškelća, noḳəṯṯa ʕal_eććṯi ta ćtaffašenna.
022. ṯalla ēšṭaṯ zaləmṯa, amrōli... la, šṭaććil berćil ḥōṯa, dalla berćil ḥōṯa, xassalla libōsa z-zaləmṯa, libōsəz zaləmṯa w amralla — affaćća ta ḏmīxa eććṯi, eććṯil ebra, l-ḥusən — w amralla: «šizlōš, šḏōmxa ḳūra bə-frōša.»
023. hōṯ išwaṯ ext ma amralla ḥōlća, xassaṯ zaləmṯa w zalla ḏimxaṯ bə-frōšəl ḥusən, hī w ḏammīxa.
024. zalla emmi nōtaṯ ʕal_iṯṯar amrōlun: «ṯallxún, ʕaynún ʕa frōšəl ḥusən, mā ćḥammīyin?»
025. «zaləmṯa ḏammex bə-frōšəl ḥusən.» amrulla: «waḷḷāhi ext ma ḥminnaḥ, nmaḥəkyin, zaləmṯa ḏammex bə-frōšəl ḥusən.»
026. amrōlun: «xalaṣ».
027. hanna ṯōli ʕōwet m-ḥaǧǧa.
028. sallem: «exət?»
029. amrōli: «walla, haćć zlīćlax mn-ōxa w ḥusən ṯōli aḥḥaḏ iḏmax ḳūra. haćć zlīćlax w hī ṯiḳnaṯ mzōbna ʕa ḥōla.»
030. «xann ʕašmaḥəkya?»
031. amrōli: «xann! w bə-šhūt flanō w flanō».
032. natill flanō w flanō, ṯōlun.
033. «mā ḥmićxun?»
034. «walla ḥminnaḥ aḥḥaḏ ḏammex bə-frōšəl ḥusən, bass.»
035. hanna amerəl berćiḏ ḏōḏi — ćū batti yḳuṭlenna, raḥemla laʔinnu — amerla: «ǧahhiz zohəpṯis safra, zwōḏa w mō w...»
036. walla ǧáhhazaṯ zohəptis safra, irxap ʕa lanna ḥṣōna, w amar yalla.
037. isḳel mallxin mallxin, ḥatta ṯōli saǧərṯin naxla, naxla w nabʕil mō erraʕ mn-ōs saǧərṯa.
038. amar: «waḷḷāhi ćūl ġēr ntaššrenna hōxa w nʕōwet.»
039. hanna amerla: «ana, ḏmux... affin nuḏmux ḳalles ana w hašš affniš ṣōḥya, ḥrus!»
040. iḏmax, aḳam amerla: «ḏmux hašš hōš w ana nmisḳel nṣōḥ, nḥareslə ḥṣanō.»
041. ḏimxaṯ, šalḥil ʕbōyṯi, ġaṭṭna bā w ʕōwet ʕa tīrći.
042. hōṯ arkšaṯ, la šćaḥyaṯ barəš.
043. ṯiḳnaṯ bōxya, mnáććafa p-ḥōla, ćūṯ naćīǧća.
044. baʕdēn hōṯ ōxla mn-ōṯ saǧərṯić ćamra — nḳaṭʕaṯ — ōxla mn-ōs saǧərṯić ćamra w šōćya mn-anna nabʕa, w mʕōwta ḳaʕyōla p-saǧərṯa.
045. hanna ṯōli amīra awret ʕal-anna nabʕa ḥatta yašḳell ḥṣōne, sayyōta.
046. wōb mićsayyat w yiḏḏeʕəl lōṯ baḥərṯa w ṯōli ḥatta yašḳell ḥṣōni.
047. xyōla hī m-saǧərṯa b-baḥərṯa, b-ōṯ burkṯil mō.
048. waḳćiṯ ṯōli hanna ḥṣōna yišć mn-ōṯ burkṯa, ōṯ xyōla.
049. aǧfel w ʕōwet r-roḥla.
050. sćaġreb mōri, amīra, amīra ešmi ibn ḥumrān.
051. ʕēn l-elʕel menni išćḥil lōṯ bisnīṯa amerla: «inəs walla ǧōn?»
052. amralli: «walla inəs.»
053. áḥḥećna m-ḥaṣṣis saǧərṯa w árxepna roḥli.
054. amerla: «šbōʕa, šbōʕa ḥalīl? ana ḥalōliš, šbōʕa ḥōna? ana ḥūniš.»
055. amrōli: «lā, walla, nbōʕa ḥalīl.»
056. iḏʕić mā? amrōli: «nbōʕa ḥalīl.»
057. árxepna walla w zalli ʕa ʕašīrći, hanna amīra.
058. zalli ʕa ʕašīrći, amrulli: «mā ćēši?»
059. amerlun: «walla sētəṯ hōṯ berćil ḥalal.»
060. hanna m-maṭwṯi tīrəl ʕorsa eʕla.
061. tīrəl ʕorsa eʕla w šwull ḥafəlṯa.
062. waḳćilli ʕīwet — nimʕōwtin lina? l-ʕa beʕla awwalnō ći táššerna, nimʕōwtin ʕa bušər — bušər, waḳćilli ʕīwet, w ʕīwet ṭabʕan ḥaznan, ʕōwet iḥmill_emmi — la iʕbar ʕa payṯa, ḏ̣ayyeḳ iṯḳan mićmašš kuḥkull payṯa, uḳḏum ma yiʕbar ʕa payṯa šimʕil emmi w berćil ḥōṯa ʕamma ōmrin: «išwlaḥla w taffišlaḥla l-ḥusən, hōš ššaḳlōli.»
063. šimʕil hōṯ keləmṯa hū b-eḏni. iʕbar ʕal_emmi, šaḥṭis sayfa ʕlēn, amerla: «waḷḷāhi iḏa ću šamrōl ḳeṣṣṯa exət, ḥatta niḳimerr rayšiš b-anna sayfa.» l-emmi.
064. amrōli: «waḷḷāhi ya ibər, ḥusən barriʔōy w anaḥ ćballinnaḥ eʕla w hī anḏ̣af, m-šohərća ḥiwwōra.»
065. amerla: «xann?»
066. amrōli: «ē.»
067. rixpil lanna ktīša w ʕōwet lina? la affna ḳūrəl nabʕa ći mō w saǧərṯa?
068. ʕōwet ḏ-ḏokkṯil ma affna, la íšćaḥna.
069. walla hōṯ ʕašīrća, ći šaḳənna ʕašīrćil_ebril ḥumrān, zalli eʕla.
070. iḥəm eḥḏa p-payṯa mṭarraf xićyōr, amerla: «mann naffēl lanna ktīša ġappiš w šḳū hann ʕasra ḏahəb!»
071. amrōli: «walla, ću nmaġətra, exət, amīra flanō ʕorsi imōḏ, ebril ḥumrān w bax ćunḥuć ġapp, ana šunīṯa.»
072. amerla: «ʕorsi imōḏ?»
073. amrōli: «ē.»
074. amerla: «šḳū hann ʕasra ḏahəb ḥrōn w afflīl ktīša ġappiš.»
075. afflalli walla šaḳlaćći w afflalli ġappa.
076. zalli hanna, ʕorsa tayyer bass ću yaḏḏeʕ man.
077. amralli man? mōrćil payṯa xićyōr, inni aḥḥaḏ, hanna amīra, ebril ḥumrān išćaḥ eḥḏa kaḏa kaḏa w ēšṭna, w ʕorsi imōḏ.
078. appēla ḳaḏḏ ma bōʕa ḏahba w zalli, kʕōli bēǧ ǧalīsća w ʕorsa tayyer.
079. hanna... amirō ʕōṯṯa ćū mšaʕʕlill ḏ̣ayfa «mā ćbōʕ?» illa ʕoḳbil ṯlōṯa yūm m-ḏ̣iyōfći mšaʕʕlilli.
080. hanna amīra ebril ḥumrān ʕammićfaḳḳetəḏ̣ ḏ̣ayfōyi.
081. ṯōli ḳommil ʕayni hanna zaləmṯa, amerli: «iḏa kannax ṭallōba, ahla w sahla bax, w iḏa kannax ćōb ćixćem, ahla w sahla bax!»
082. amerli: «lā, walla, ana šōʕra w nōṯ.»
083. amerli: «šōʕra w ṯḳallax ṯlōṯa yūm, šōʕra w la šammaʕīćnaḥ mett?»
084. amerli: «walla.»
085. amerli: «šammaʕannaḥ!»
086. atar waḳća amar šeʕra innu ōmer: «ana ḳāṣid ḥimākun ya ibn ḥumrān, mḏ̣ayyeʕ iyyākun ḥibābi wa rimt əl-ġuzlān.»
087. waḳća, atar hanna payṯiš šeʕra hanna mafhum innu eććṯi hōṯ.
088. ǧawbaćći hī, šimʕaćći ṣawṭe m-ġappil šunyōṯa, ǧawbaćći hī atar, xett payṯiš šeʕra ōmra bē innu, yaʕni amrōli: «innu ahla... yā hala bīk ya ibn ʕammi w...»
089. yōḏʕa innu hū ōṯ yšuḳlenna.
090. waḳćil aḳam atar, xullun ʕarḏ̣unni, šaḥṭis sayfi w šaḳənna p-ḳūṯa.
091. ḳaṭʕić ći ḳaṭənni w šaḳənna p-ḳūṯa w ʕōwet.
092. ʕōwet ʕa tīrći ǧattetəl faraḥ lēli mn-awwal w ǧdīd.
093. ǧámmaʕil lōṯ ʕašīrća, amerla: «ći raḥiməl yišiṭəl xšurō, ḳurəmyōṯa w ḏlūḳa.»
094. hanna xull_aḥḥaḏ zalle, iṯḳan mišeṭli ḳurmōyṯa w xull_aḥḥaḏ iṯḳan mišeṭli sīḥa, w xull_aḥḥaḏ iṯḳan mišeṭli xšūrća.
095. išeṭl_emmi, šaʕʕell lanna nūra, išeṭl_emmi, laḥəšna b-ōṯ nūra, xárreḥna.
096. xárraḥil emmi atar w aćimmaṯ.
097. išw faraḥ, ḥḏawṯa mn-awwal w ǧdīḏ w berćil ḥōlći xett arkeʕ xárreḥna.
098. w nimtaššerlun w nṯīl.
