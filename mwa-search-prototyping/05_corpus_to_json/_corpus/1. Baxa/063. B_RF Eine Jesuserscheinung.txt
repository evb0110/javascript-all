001. la_aḥissiṯ w la itriṯ willa hanna zaləmṯa hanik? bēl lann riḥlō ʕammallex.
002. ʕayniṯ r-riġlōyi, ću ḥammiyill, la šimša w lā mett w ext ʕammallex ʕal-ann xuppō ću nyōḏaʕ.
003. hann saʕrlə ffōyi ḏallīlin, xafīfin.
004. hann ṭifrōyi ćōmar ext lumbōṯa.
005. ṯōli iʕəl, lumma ṯōli iʕəl amrilli: «ṯax irxap!» yaʕni aḥzniṯ eʕli.
006. ruġlōyi ext ʕammallex ću ćyōḏaʕ. ćōmar hōš nićǧōli emmi.
007. amar: «anaḥ ću nrōxpin».
008. lummin amar: «anaḥ ću nrōxpin», amriṯ batt naḳʕenni rōʕya ana.
009. amar: «ext ṯōḳna ḏemseḳ?»
010. amrilli: «ḏemseḳ? allax b-ḏemseḳ, hōš ṯīćlax m-ḏenḥaṯ, lā ḥmīćəl makinyōṯa?»
011. amar: «anaḥ ću nrōxpin m-makinyōṯa, xull lanna mett w lā tirall ha».
012. amrilli: «lakōn ḏḏōmex ġappaynaḥ, allax b-ḏemseḳ, ćḏōmex ġappaynaḥ, ʕṣofra ćnōḥeć ʕa maʕlūla ćrōxep m-makīna» — ṯḳalla mett išnō hī.
013. amar: «anaḥ ću nrōxpin m-makinyōṯa, exəṯ ṯōḳna ḏemseḳ?»
014. nmarkeʕ nimkarrer eʕli yaʕni la ōzet w namelli: «ṯax irxap!», ću rōṣ.
015. w nimʕaynēli w nimwaḳḳetli, ē ya zaləmṯa, ʕammanhar saʕrlə ffōye w saʕril ma ešmi... ext nūra ʕammanhar.
016. baʕdēn mṭinnaḥ ḏ-ḏokkṯa xann amar, amar: «ana ću nrōxep, lā bhīmća, w lā makīna walā mett nrōxep mett».
017. mayyel miʕəl ḳalles xann. lummen ʕammayyel miʕəl — ōṯ šaḥla w ōṯ siḥō — amriṯ lakan batti yunfuḳ l-erbar.
018. bihćiṯ namrēli lina ćōz.
019. lummen yaʕni bihćiṯ, yaʕni sćaḥəmlaṯ mett nišwēl əffōy xann.
020. uḳḏum ma yzelle ya rabbi šaʕʕlićći amrilli: «allax b-ōš šaġəlṯa, hōš ćrōxep w ćzēx.»
021. amar: «anaḥ ću nrōxpin, ću xann ḏemseḳ?»
022. amrilli: «ē!»
023. «ana min ḏ̣ōhriṯ nḏōmex b-ḏemseḳ».
024. xann ábadan. amrilli: «ē.»
025. mayyel ʕa bēl lann šaḥlōṯa.
026. amriṯ batte yušḳul ʕal_īḏi mō.
027. lćafćiṯ xann — la šćḥićći.
028. ʕayniṯ, tawwriṯ, balkšiṯ — xalaṣ, la arkʕiṯ ḥmićći.
029. hōṯ salefćil lanna.
030. aḳam lummen ixćef iʕəl w zalli ana fakkar... mā fákkariṯ? xalaṣ fákkariṯ inni lummen fōš nimʕaynēl lann spaʕōṯi, ćōmar hōš nićǧōli emmi.
031. ʕaǧīpća yaʕni. ē, xann hōṯ salefća, akṯar m-xann ćūṯ, xann imraḳ iʕəl.
032. lummen ṯōli hanna ći tayyar ʕemmi hann warḳōṯa, amrill batte yuškul ḥammeš warəḳ. lōb ext maġṭar ḥōli batti yušḳul ḥammeš warəḳ.
033. amrilli: «mā ʕemmax?»
034. amar: «hann!»
035. ḳōmiṯ ana lummen ḥmiććil lōṯ ṣūrća hōṯ amriṯ: «hōṯ ći ḥmićća, hōṯ hī.»
036. amar: «ē, hanna msīḥa!» mʕallōyin amrull ha, ana amriṯ xiḏ̣ər hanna.
037. ḳōmiṯ šaḳliṯ hōṯ w hōṯa w appilli ḥammeš warəḳ.
038. ē, w salamāt.
