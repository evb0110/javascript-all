001. orḥa wōṯ aḥḥaḏ ḳōḏ̣ya, w yōḏaʕ aḥḥaḏ falleć, la šaġəlṯa w la ʕaməlṯa.
002. ʕala ṭūl hanna hanik ma ḥōm aḥḥaḏ maḥēli, hanik ma ḥōm šaġəlṯa naġepla w ʕal-anna namaṭ, yaʕni ćū maff mett ġēr maǧrēli.
003. orḥa ṯōli ʕal-anna ḳōḏ̣ya amerli: «ḳaṭlannaḥ xafna, ṭayyeb ma battaḥ nišćġel anaḥ, ma battaḥ nišw?»
004. amerli: «zex šwā mašōkel haćć w lā ćūzuʕ. mahma šćakyaṯ eʕlax ommṯa mahma išwaṯ, ana nimtapperlax.»
005. amerli: «ē!»
006. aḳam zalli l-ʕa farrōna.
007. išḳal ṯanaġelća batti yašwenna, išwlēli farrōna.
008. luḳḳa išwlēli farrōna ġappi, yaʕni šćawyaṯ ma ešmi, ṯōli šaḳənna w zalli applēl ḳōḏ̣ya.
009. laʔ, aḥḥaḏ ṯōli, zaləmṯa, išw ṯanaġelća ġappil farrōna.
010. hū, farrōna, mōrəl mušəklō.
011. ṯōli aḥḥaḏ leʕli, amerli: «šḳol, išwlīl hōṯ ṯanaġelća, affna ćišćw ġappax, w nṯīl nšaḳella baʕdēn.»
012. amerli: «ē!» išwna ġappi.
013. luḳḳa šćawyaṯ, šaḳənna farrōna, applēl ḳōḏ̣ya, amerli: «šḳol hōṯ, aḳreṭ bā, hōṯ l-aḥḥaḏ ṯōli išwna ġapp.»
014. amerli: «ē!»
015. ṯōli mōra baʕdēn, amerli: «applīl ṯanaġelća!»
016. amerli: «ṯanaġelća ṭōraṯ.»
017. amerli: «ext ṭōraṯ?»
018. amerli: «ṭōraṯ!»
019. amerli: «ext ṯanaġelća ninxesla w nḥissel, šwićća p-payṯin nūra šćawyaṯ w ṭōraṯ?»
020. amerli: «haćć ću ćimsatteḳ inni alō xaləḳna?» amerli: «mpala!»
021. amerli: «ćū mīṯaṯ b-amril alō?» amerli: «ē!»
022. amerli: «xett ṭōraṯ b-amril alō!»
023. amerli: «haćć naġpīćna! bax ćišṭenna ġaṣban meʕax!»
024. amerli: «mina mann nišṭlēx?»
025. aḳam ḳaṭṭar, ihǧam ʕa baʕḏ̣inn ṯrinn.
026. luḳḳa ihǧam ʕa baʕḏ̣inn, iṯḳan yaʕni mḳaṭṭrin, ṯalla ommṯa ṯiḳnaṯ mṣalḥōlun.
027. m-ḏ̣emnil ommṯa ći ʕamṣalḥillun ṯōli aḥḥaḏ, inḥać baynṯinn.
028. hinn w ʕammaḥyill baʕḏ̣inn ṯrinn, ṯalla īḏəl lanna farrōna b-ʕēl lanna zaləmṯa, aḳam ḳaləʕlēli ʕayni.
029. aḳam ḏarkunni ṯrinn.
030. luḳḳa ḏarkunni ṯrinn, mōrəṯ ṯanaġelća w ći nḳalʕaṯ ʕayni, išmaṭ b-anna šūḳa.
031. hū w šammeṭ, iḥəm aḥḥaḏ ʕemmi ḥmōra, ʕamzappen eʕli.
032. ṯōli, imṭ əl-ḳūrlə ḥmōri hū, ḏarkunni, aḳam iṭmar roḥlə ḥmōra.
033. illaf hinn eʕli, aḳam iḳmaṭ hū b-ḏemplə ḥmōra.
034. ḏarkunni hinn, ćinya ext inćaʕ xann, aḳam ḳaṭšiḏ ḏemplə ḥmōra.
035. ḏarəkni xett man? ći nḳalʕaṯ ʕayni, mōrlə ḥmōra ći inəḳṭaš ḏempi w ḏarəkni mōrəṯ ṯanaġelća.
036. isḳel ōz, ḏarrakunni.
037. aḳam ōṯ ommṯa waḳḳīfa p-šūḳa.
038. iḥćem bun zaləmṯa ʕemmi šunīṯa.
039. luḳḳa iḥćem bun hinn, iṯḳan maḥyilli.
040. ćinya ext ilbaṭ xann, aḳam aḥəkmil šunīṯa ʕa ġawwa.
041. wība beṭna, aḳam aṭərḥaṯ.
042. ḏarkunni man hōš? beʕəš šunīṯa w mōrlə ḥmōra w mōrəṯ ṯanaġelća w ći nḳalʕaṯ ʕayne.
043. isḳel šammeṭ m-tirbēn. iḥəm mayḏanća, aḳam islaḳ eʕla.
044. islaḳ l-axerćil mayḏanća l-elʕel.
045. ʕēn xann, batti yunḥuć yaʕni w hinn ḏirkilli, ext batti yišw?
046. ʕēn xann, ćūṯ ḳommi ġēr ǧēmʕa erraʕ.
047. ōneṭ mn-elʕel, aḳam ṯōle ʕal-aḥḥaḏ b-ǧēmʕa ʕamṣall, áḥkemni ʕa ḳḏōli ćabərlēli ḳḏōli.
048. īmaṯ man? ći ōneṭ eʕli hū.
049. isḳel šammeṭ, ḏarkaćći hōṯ ommṯa xett ći b-ǧēmʕa.
050. isḳel ʕapper bə-ffōyi ʕa maḥkamća.
051. ḏarkunni xullēn ʕa maḥkamća. amerlun ḳōḏ̣ya: «mōlxun?»
052. amrulli: «hanna išw xann, hanna išw xann!»
053. amerlun: «ḳʕallxun, xull aḥḥaḏ šaḳell ṯrīsći.»
054. ḳʕōlun. amerlun: «šarrafún, niḥəm, xull aḥḥaḏ ma eʕli ḏaʕwa yṯēli nḥallēli.»
055. amrulli: «ē!»
056. abət awwal aḥḥaḏ amerli: «ana zaləmṯa, ṯill, šṭilli ṯanaġelća, šwićća p-payṯin nūra w baʕdēn la irəṣ yapplīl.»
057. amerli: «ʕaǧa la irəṣ yapplēx?»
058. amerli: «ʕammōmar ṭōraṯ hōṯ.»
059. amerli: «ē, mā raʔyax haćć?»
060. amerli: «ćū maʕḳūl, ext ṯanaġelća nmišwēla p-payṯin nūra ana w ṭōyra?»
061. amerli ḳōḏ̣ya: «ṭayyeb, ću ćimsatteḳ innu haćć xeləḳṯil alō?»
062. amerli: «mpala!»
063. amerli: «ću ćimsatteḳ haćć innu alō mawweṯl_aḥḥaḏ?»
064. amerli: «mpala!»
065. amerli: «ću ćimsatteḳ innu alō maḥyēla?»
066. amerli: «mpala!»
067. amerli: «fa iḏan ṭōraṯ!»
068. amerli: «yaʕni mā nihōyṯil ḥokmax?»
069. amerli: «ṯanaġelća ṭōraṯ, ćūṯ ġappi mett, ćūx ġappi mett.»
070. amerli: «w hōš?»
071. amerli: «nōfḳa eʕax...
072. amerli: «aḳəblić b-anna ḥokma?»
073. amerli: «lā!»
074. amerli: «nōfḳa eʕax warḳṯa ġrōmćil maḥkamća.»
075. amerli: «zalla ṯanaġelća w warḳṯa ġrōmćil maḥkamća?»
076. amerli: «ē, lā aʕkəbnax?» ʕēn xann batti yġarramenni akṯar.
077. amerli: «laʔ, ʕakbin.»
078. zalla lēli hanna, ṯanaġelća w_itfaʕ p-ḥaṣṣa mā? miṣəryōṯa.
079. ṯōli ṯēni aḥḥaḏ, ći ḳaləʕlēli ʕayni.
080. «mōx haćć?»
081. amerli: «ʕamḳaṭṭar hū w hanna zaləmṯa w ṯinn nuffuḳ ana baynṯinn.»
082. amerli: «ē.»
083. amerli: «aḳam hanna zaləmṯa maṯḥil īḏi ʕa ʕēn, baxəṣlīl ʕēn.»
084. amerli: «yaʕni ćbaʕēl ṯrīsća?»
085. amerli: «ē!»
086. amerli: «awwal mett nmiʕćabrin inni hōṯ ʕayna ćūba, haćć ćbaʕēl ṯrīsćax.»
087. amerli: «haćć ćbaxəṣlēli ʕayni w hū baxəṣlēx ʕaynax.»
088. amerli: «bass ana wīl ṯarć ʕēn, pxaṣəl hū eḥḏa minnēn.»
089. amerli: «hōṯa la taxənna, la ćʕōt ʕa sīrćil lōṯa. haćć ćbaʕēl ṯrisćax? haćć ćbaxəṣlēli ʕayni w hū ṯēli markeʕ baxəṣlēx ʕaynax.»
090. amerli: «bass hū misḳel ḥōm, ana ćū nḥōm.»
091. amerli: «hanna ḥokma. aḳəblić bē willa lā?»
092. amerli: «lāʔ!»
093. amerli: «nōfḳa eʕax warḳṯa ġrōmća.»
094. itfaʕ warḳṯa w ismać.
095. amerli: «yalla buxəṣlēli ʕayni!»
096. amerli: «ćū batt, nsimeḥli ana.»
097. amerli: šṭā warḳṯa!»
098. appēli warḳṯa, zalli.
099. amerli: «ṯēni aḥḥaḏ man?»
100. amar ṯōli mōrlə ḥmōra — laʔ mōrlə ḥmōra l-ōxer mett.
101. ṯōli zaləmṯa ći ma ešmi? ći eććṯi ma ešmi? ći eććṯi wība beṭna w aṭərḥaṯ.
102. amerli: «haćć mōx?»
103. amerli: «ana iććiṯ wība beṭna w hanna zaləmṯa w ʕammarheṭ, ṯōli laṭṭil iććiṯ, aṭərḥaṯ.»
104. amerli: «ē, ći faḏ̣ḏ̣, markeʕ mʕapp.»
105. amerli: «ana ćū nmaḳbel!»
106. amerli: «mā battax haćć? eććṯax wība beṭna, hōš zaləmṯa ṯēli mbaṭṭanlēx w ćšaḳell eććṯax w ćzēx!»
107. amerli: «lā, ana ću nmaḳbel, ḥokma ću nḳablan bī.»
108. amerli: «ćiʕəćreḏ̣ yaʕni?» amerli: «ē!» amerli: «ćtōfeʕ warḳṯa!»
109. itfaʕ warḳṯa amerli: «ću nḳablan p-ḥokma ana w lā batt nišćek.» zalli.
110. ṯōli man? ći ḥōni meṯṯ, ʕambōx.
111. «naʕam?»
112. amerli: «ana ḥūn, wōb ḳaʕʕ hōxa w hanna zaləmṯa ṯōli, ōneṭ, ḳaṭəl ḥūn.»
113. amerli: «w ḥōnax la iḥəm yiḳʕēle ġēr b-ōṯ ḏokkṯa?»
114. amerli: «ḳʕōli.»
115. amerli: «fa iḏan hī minnīṯi, mā battax haćć?»
116. amerli: «ana nbaʕēl ʕatla.»
117. amerli: «ʕatla hū ḳaʕēli ḏokkṯil wōb ḳaʕʕ ḥōnax w ćsōleḳ haćć ʕa mayḏanća w ćmōneṭ eʕli.»
118. amerli: «ṭayyeb ōṯ ḳōbel nūmuṯ ana.»
119. amerli: «xann ʕatla! battax, slaḳ ōneṭ eʕli m-ḥaṣṣil mayḏanća l-erraʕ!»
120. amerli: «balki izḥal.»
121. amerli: «haćć ēx ćōneṭ.»
122. amerli: «ana ćū batt, lā batt nōneṭ w ćimsōmḥin.»
123. amerli: «nōfḳa eʕax warḳṯa ġrōmća — ǧnē!»
124. itfaʕ ġrōmća.
125. isḳel mōrlə ḥmōra.
126. «ḳarréb!»
127. ḳarreb.
128. amerli: «mōx haćć?»
129. amerli: «ana ću mōl mett.»
130. «ṭayyeb, ʕaǧa ćōṯ?»
131. amerli: «ʕanimfarraġ.»
132. amerli: «ṭayyeb, ʕaǧa? mā maḥkamṯa? frōġṯa?»
133. amerli: «lā, bass farrġiṯ.»
134. amerli: «ḥmōrax mōli ḏempa ći lēli?»
135. amerli: «hū xann!»
136. amerli: «ḳaṭšlullax ḏemplə ḥmōrax?»
137. amerli: «lā, hū xann.»
138. amerli: «ext ćkaššešəḏ ḏappabō meʕli?»
139. amerli: «ana nimhawwēli b-īḏ, nkaššešlun.»
140. amerli: «yaʕni ćōṯ xann bass ʕaćfarraġ?»
141. amar: «ē!»
142. amerli: «xett nōfḳa eʕax ǧnē!»
143. amerli: «yaʕn_iḏa šćakyiṯ nōfḳa iʕəl ǧnē w iḏa la šćakyiṯ nōfḳa iʕəl ǧnē?»
144. amerli: «maḥkamća ću masxarća!»
145. aḳam ēxer mett nifḳaṯ hōṯ ommṯa xulla ḏ̣līma yaʕni w hinn ḳamṭull lann miṣəryōṯa, fallġunnun bēl baʕḏ̣inn.
146. amerli: «yalla zex, šwā šaġəlṯa ḥrīṯa.
147. xalaṣ, nćahyaṯ.
