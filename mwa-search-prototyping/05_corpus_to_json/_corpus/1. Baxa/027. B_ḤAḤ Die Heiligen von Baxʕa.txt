001. b-nesəpṯal lanna maḳōma ći b-ǧappōnća, ći ḥmīćni, hōṯ wōṯ eḥḏa mnə-mʕarra amrilla šēxṯa, m-pē rfōʕi.
002. hann m-pē rfōʕi marōylə ṭrīḳća.
003. ṯalla l-ōxa ʕa ḳrīṯa, ṯiḳnaṯ mḳarrya ṭiflō, mḳarryōlun m-maṣəḥfa, w mʕallamōlun, liʕannu ʕa zibnō ću wōṯ matrasyōṯa hōxan.
004. ṯiḳnaṯ mʕallamōlun laḥatta ṯiḳnaṯ xićyōr, ṯalla hī w berća, mīṯaṯ šēxṯa, sḳillaṯ berća, berća bisnīṯa, amrilla ḏībe šayxa.
005. b-nesəpṯal marōylə ḳrīṯa, luḳḳa míććaǧaʕ mett ṭefla aw yaʕni ṯōḳen mett ḥōtsa ʕemmil aḥḥaḏ, manəḏrill l-šēxṯa, ōmrin: iḏa ayṭep hanna psōna, aw alō naffetəl lanna šaxṣa mn-anna ḥōtsa ēš šēxṯa másalan eʕsar šaməʕ, kīlo mešḥa, eʕsar tast kibrīća, išōr, yaʕni ayyu ġarḏ̣a.
006. yōməć ći hanna ṭefla alō mašfēli aw mnaǧǧēli lanna ći ṯōken ʕemmi ḥōtsa, mā manəḏrin l-ōṯ šēxṯa, šaḳlilla, mišwilla ʕal-anna ḳabra ći lēla.
007. b-nesəpṯal berća xett aʕīšaṯ hōxan, liʔannu la arkeʕ zallun ʕa mʕarra.
008. yaʕni riḥmull ḳaʕəṯṯa b-ōṯ ḳrīṯa w marōylə ḳrīṯa riḥmunnun w iṯḳan marōylə ḳrīṯa mappyillun yaʕni mā ma ṯēlun manćūǧa mn-ōṯ zirōʕća aw... xōla w šćū mappyilla yaʕni.
009. aʕkbaćća ḥayla ḳaʕəṯṯa hōxan, sḳillaṯ berća hōxan bə-ḳrīṯa. berća wība akṯar mett ṯlōṯa ḳaʕyōla p-pē ǧitt, yaʕni mićḥánnanin eʕla, mišćḥilla bisnīṯa, tarwīšća, ḳaʕyōla ġappēn.
010. yōma m-yumō eppay ōb m-maʕlūla w ḏībe, berćiš šēxṯa ība hel, wība zlōla ʕa maʕlūla, yaʕni ēla stiḳō m-maʕlūla.
011. xett hann stiḳō ći b-maʕlūla mappyilla yaʕni ġarḏ̣ō, mahətyilla htiyōṯa.
012. ḥmaććil_eppay ōb hel, ʕemmi ktīšća.
013. amrōli: «ya ōbəl ḥamdōn, iḏa bax ćislaḳ ʕa baxʕa, batt nzill ʕennax. īl ḳalles ġarḏ̣ō minšōl ćḥammillīl ʕemmax ʕa ktīšća.»
014. amerla eppay: «ē, bass min batt nzill ʕa ḳrīṯa nmōreḳ iʕliš nimḥammillīš ġarḏ̣ō w nšaḳilliš ʕimm.»
015. luḳḳa ḥassliš šoġli eppay b-maʕlūla, imraḳ ʕa mḥammat maḥfuḏ̣ m-pē ḳamar.
016. ḥassliš šuġli hel w imraḳ eʕla ēšṭna ʕemmi, l-ḏībe šayxa, w_išṭlēla hann ḳalles ġarḏ̣ō, ḥammillēla ʕa ktīšća.
017. awwalća wōb hanna terba ći p-faǧǧa, wībin naḥćilli awwalća p-tarǧōṯa yaʕni ću wōb mzaffać xann w mōrḳin makinyōṯa eʕli.
018. wiġġiyill lōṯ ktīšća ḳummēn w eppay w ḏībe šayxa illīxa roḥəl lōṯ ktīšća.
019. hī w illīxa, ktīšća taʕṯraṯ, siḳṭaṯ ktīšća w batta ćifəx l-erraʕ ʕa sayla.
020. ḥmaćća šēxṯa, nōtaṯ: «yā ǧittōy!»
021. mett nōtaṯ «yā ǧittōy», ifxaṯ b-arʕa šēxṯa.
022. kaʔinnu barəš ḳīməl lōṯ ktīšća mn-arʕa w-ǧállesna.
023. ǧállasaṯ ktīšća w ḥáyyetna eppay w ṯōli l-ʕa ḏībe šayxa, iṯḳan mṣaḥḥēla.
024. ṯiḳnaṯ ōmra: «aḷḷa ḥayy ḥayy» laḥatta mett robʕiš šaʕṯa w hōṯ raġwṯa nōfḳa m-ṯemma.
025. l-muhimm eppay ḏ̣ápḏ̣epna w luḳḳa aṣḥaṯ árxepna ʕal-ōṯ ktīšća w ēšṭna l-ōxan ʕa ḳrīṯa.
026. aʕīšaṯ faćərṯa ḥrīṯa ṭawwīla ta ṯiḳnaṯ xićyōr yaʕni w mīṯaṯ.
027. ṭūlćil lōṯ meṯṯa ṭōʕna ʕemma ḳīsəl luzō ʕala asōs amar hanna ḳīsəl luzō ēlun hinn ʕtuwō mšammyillun ʕaǧamōyin.
028. iḏa la ṭaʕnaććil lanna ḳīsəl luzō tuġray ḳaṭlilla hann ʕtuwō ći ʕaǧamōyin amrillun.
029. miʕćabrillun pē rfōʕi innu ʕtuwēn ʕaǧamōyin, yaʕni misḳillin ṭaʕnill lanna ḳīsəl luzō ʕala asōs hū ći maḥmēlun m-ʕaǧamōyin.
030. laḥatta mīṯaṯ.
031. yōməć ći mīṯaṯ šattar xebra l-ḥunō w l-ḳarribō bə-mʕarra yiṯlullun yaḥəḏ̣rull ǧnōzća.
032. ṯōlun battun yšuḳlunna ʕa mʕarra.
033. la affunnun marōylə ḳrīṯa w bil-axaṣṣ ǧitt yaʕni amerlun: «hi wiṣṣīya w immīna innu yaḥḥćunna ʕal_emma, yḳubrunna ḏokkil mā... b-anna maḳōma ḏokkil mā taffnull_emma.»
034. yōməć ći šiġunna w šwunna ʕa naʕša w allex bə-ǧnōzća, luḳḳa imṭaṯ l-ḳommil ṯarʕaynaḥ l-ōxa, hinn w ṭiʕnill lanna naʕša iṯḳan bōrem hanna naʕša bə-ḏwōṯəl lann ći taʕnilli.
035. yaʕni ṯiḳnaṯ battun yallxun, iṯḳan hōṯ ommṯa batta ćallex b-naʕša l-ḳomma, iṯḳan kaʔinnu ōṯ mett ʕamma ḥazeḳlun r-roḥla.
036. ṯōlun nōt ʕlaynaḥ innu iḏa battaynaḥ mett aw yaʕni ʕala asōs miššōl kasmin nwattaʕenna.
037. ōmrin: law innu nnuthenna ayyu keləmṯa, nīmar innu «ya šēxṯa» aw mett, ću mallxa ġēr ma nulḥuš eʕla mett.
038. ē, amar ḥōna, l-ḏībe: «yā šēxṯa, ćmassaṯ tunya w ommṯa yaʕni aćəʕbaṯ, b-ezəl alō w b-ezəl pē rfōʕi allix w la šʕaḏḏabill lōṯ ommṯa!»
039. ē, waḳća hōṯ ommṯa yaʕni allex b-anna naʕša ṭabīʕay w ḳabrunna p-ḥaṣṣl_emma b-ǧappōnća.
040. hanna b-nesəpṯal šēxṯa.
041. b-nesəpṯal ōbəš šaybōn, anaḥ namrilli ōbəš šaybōn, ḏayra ḳadīmay, ōmrin ʕa zibnōyər rumanōyin, yaʕni hanna ći nšammʕilli anaḥ.
042. ṯaḳḳen ǧōraḥ, xoṯlaḥ ʕa xoṯli. awwalća wībin ṯlillun marōyəl maʕlūla, masiḥōyin miḥćaflin, ēli ʕēḏa yaʕni.
043. ʕa zibnōy ana la ṯōlun, bass awwalća eppay maḥkīl innu wībin ṯlillun yōməl ʕēḏa ći ōbəš šaybōn marōyəl maʕlūla, miḥćaflin, tōpkin w rōḳḏin w zōyrin w ʕaǧa baṭṭel, la arkeʕ ṯōlun ću nyōḏeʕ yaʕni ma sabab.
044. yōma m-yumō, ṯaḳḳen ʕakkaraynaḥ anaḥ, ʕakkarōyəḏ ḏōrćaḥ w xuṯlaynaḥ ḳūrəl ʕakkarōyi w xoṯla ʕa xoṯla.
045. awwalća ću wōṯ, lā šmēnṭo w la mett.
046. mṭayynill ʕakkarō p-ṭīna ʕarabay.
047. yōməć ći ṯōḳen ṯelka w seṯwa mfōxrin ʕakkarō.
048. ōṯ mutḥilyōṯa m-xēfa, mišṭill lann mutḥilyōṯa w taḥlill ʕakkarō.
049. rōššin ṯebna w taḥlill ʕakkarō miššōl la yaḏəlfun, hann ʕakkarō yaʕni.
050. aḥkīl eppay innu ǧitt salīm ḥēmid w ḥōni amerli, ḥōnəl ǧitt amerli: «yā salīm šṭa nšuḳlell lōṯ mutəḥlīṯa maʕ ʕakkarōyəl ōbəš šaybōn w ntuḥlell ʕakkaraynaḥ.»
051. amerli: «yalla nmēšṭin mutəḥlīṯa m-ḥáyyalla ḏokkṯa w ću battaḥ nḳarreb eʕli liʔannu biǧūz la yasmeḥlaḥ.»
052. amerli: «ntaḥlill ʕakkarō w nimʕawwitlilli ʕa ḏokkṯi yaʕni.»
053. amerli ǧitt l-ḥōni, amerli: «yaʕni ana ću nrōḥem nḳarreb eʕli bnōp bnōp w la nrōḥem nušḳul menni mett liʔannu ṯaḳḳen payṯa... ēḥ payṯō ḳūrəl xoṯli.
054. orḥa zarpiṯ bē ṯōrća, ʕoḳəbl_exma yūm ḳōmiṯ išćḥićća faṭṭīṣa.
055. yaʕni dalīl ʕala innu ću hayyen eʕli nuzrup ḳūrəl xoṯli bihmōṯa.»
056. amerli: «ē, anaḥ la battaḥ naʔzenni wala mett, baḥ nšuḳlell hōṯ mutəḥlīṯa šaʕṯiz zibnō w nimʕawwtilla ʕa ḏokkṯa.»
057. amerli: «yalla zēx ta nišṭenna!»
058. mutəḥlīṯa ōṯ b-ʕōṯṯa, ḥáyyalla aḥḥaḏ minnēn ṭōʕen ḳaḏḏa eʕsar urəḥ yaʕni hōṯ mutəḥlīṯa.
059. ṯōli ḥōnəǧ ǧitt, wōb ǧesmi iḳw ḥayla w ixšen.
060. ṯōli yḳimell lōṯ mutəḥlīṯa maʕ ʕakkarōyəl ōbəš šaybōn, lamma ćinḳam ʕemmi.
061. amerli: «yā salīm, rfoʕ ʕimm hōṯ mutəḥlīṯa!».
062. ṯōlun ṯrinn sawa, iṯḳan rōfʕin b-ōṯ mutəḥlīṯa, xull mōla hōṯ mutəḥlīṯa marəsya p-ḥaṣṣl_anna ʕakkōra yaʕni.
063. amerli ǧitt: «la amrillax innu ću ismeḥ nšuḳlell mutəḥlīṯa maʕ ʕakkōri, fa táššerna w nmēšṭin mutəḥlīṯa m-ḥáyyalla, yaʕni m-ǧiranaynaḥ aw m-barəš w ću battaynaḥ menni liʔannu akīt ću ismeḥ, law ismeḥ wōb...»
064. taššarunna w allex, zallun ēšeṭ mutəḥlīṯa m-ǧiranō w tapparull ḥalēn w_iḏmax ṯ-ṯēni yōma.
065. ṯēni yōma amerli ḥōnəǧ ǧitt, ešmi maḥmūd ḥēmid, amerli: «yā salīm, batt nūḳu niḥəm hōṯ mutəḥlīṯa innu ṣaḥḥ lamma naġtar ṯrinnaḥ nṭuʕnenna exət ma ćōmer innu ću hayyen eʕli.»
066. ṯōli ḥōnəǧ ǧitt, ġarreb b-ōṯ mutəḥlīṯa yḳimenna, mett išwna xann ha, walla taḥəklaṯ.
067. amerli: «walla ya salīm, maẓbuṭ, fiʕlan ću wōb ismeḥ.»
068. wībin ommṯa awwalća ġappaynaḥ hōxa bə-ḳrīṯa, aḥḥaḏ ēli psōna, ṯēli psōna batti yṭahharunni aw míććaǧaʕ ōmrin: «walla innu neḏra iʕəl iḏa ṯōl psōna battaḥ nṭahharenni w nzēḥ nzawwirlēli ōbəš šaybōn.»
069. ṯēli psōna l-ann ommṯa másalan ći manəḏrin, ṯēli waḳćiṭ ṭhūra mṭahharill lanna psōna w marəxpilli.
070. maʕəzmill lōṯ ommṯa ʕa ṭhūri, mišwin ḥafəlṯa.
071. ṯlillun kuḥkull_alūla, mǧáhhazin ktīšća, aw yaʕni b-ōṯi waḳća baġəlṯa, mzayyinilla, lōṯ ktīšća, ḳatrilla išarō w mišwin eʕla suǧǧōtća, mṣallōyṯa w ṯlillun marəxpill lanna psōna.
072. mxassyill lanna psōna xett wuʕyōṯa ḥalyin xann w mšakəškilli p-ḥumrō w marəxpilli ʕal-ōṯ bhīmća w ṯēli ōbəl psōna aw ḏōḏi aw ḳarrībi ǧabeḏəl lōṯ ktīšća bē.
073. w hōṯ ommṯa ṯlillun b-ʕarōḏ̣ća m-payṯil lanna psōna ći mṭahhar, ṯlillun b-ʕarōḏ̣ća l-ġappl_ōbəš šaybōn.
074. ʕōbrin l-ulġul, mzawwariṭṭ ṭefla kuḥkull maḳōmi.
075. barmilli másalan ṯarć eṯlaṯ barəm kuḥkull maḳōmi w yīb ṭabʕan xett niḏrilli ḳannīnćil mešḥa šamʕōṯa aw kibrīća yaʕni ʕa hwōyəl ma nḏīrin.
076. ʕoḳbil ma mtawwarill lanna psōna kuḥkull maḳōməl ōbəš šaybōn hōṯ ommṯa ṭabʕan erbar yīb ʕamma tōpka w rōḳḏa ḳommiṯ ṯarʕi aw ulġul b-arʕiḏ ḏōrći.
077. w ći bōʕ ʕōber zōyer yaʕni w mnaḳḳeṭ, mišwēli ḳiršō aw yaʕni mā ma infaḳ m-xōṭri.
078. m-ḥaćć la arkeʕ barš ćʕōṭ b-ann šaġlōṯa bnōp.
079. ṭefla aw šappa míććaǧaʕ aw ṯōḳen ʕemmi ḥōtsa ōmrin: iḏa ayṭep hanna xett psōna aw hanna ći iṯḳan ʕemmi ḥōtsa, ʕayattl_alō w ʕayattl_ōbəš šaybōn innu ēli ōbəš šaybōn ṯarć ḳannīn mešḥa aw eʕsar tast kibrīća.
080. ē, yaʕni wība ommṯa xann awwalća.
081. m-ḥaćć yaʕni battax ćīmar m-mett eʕsar išən w xann_ōṯ la arkeʕ barəš, la išw ṭhūra xann b-zaffōṯa w la...
082. yaʕni alġull lann saləfyōṯa xullun sawa.
083. hanna b-nesəpṯal ḏayra ći ḳuraynaḥ l-ōbəš šaybōn.
