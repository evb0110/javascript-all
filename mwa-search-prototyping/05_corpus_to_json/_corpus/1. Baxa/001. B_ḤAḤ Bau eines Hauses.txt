001. awwalća, uḳḏum mett ṯlēṯ išən wībin mʕammrin: ḥafrill lanna assōsa.
002. ḥafrill assōsa, ḏarkill arʕa ći ḳōṣya w mēšṭin xifō rappin w mʕammrin.
003. mišwin xifō rappin w mēšṭin ṭīna mōṯḥin p-ḥaṣṣil lann xifō ći rappin.
004. baʕdēn mēšṭin ṭabəḳṯir raḳḳa, maṯḥill lōṯ ṭabəḳṯir raḳḳa.
005. markʕin mēšṭin xifō w mʕammrin mutmōka.
006. mišwin b-leppil lanna frōġəl xifō tapša uzʕur yaʕni xifō zʕūrin.
007. xann ḥatta yikəćmal hanna payṯa.
008. luḳḳa mikəćmal hanna payṯa mēšṭin xšūra, ḳadīmay lazzōba.
009. mišwin p-xoṯla aḥḥaḏ minnēn yūk w kićbiyōṯa, yaʕni šuppakō zʕūrin.
010. mišwin ṯeffṯa w mišwin p-ḥaṣṣiṯ ṯeffṯa raffa amrilli.
011. hanna mišwin p-ḥaṣṣir raffa xett nohra, kōz w matxanća l-elʕel, p-ṭīna w taffōṯa zʕūrin w ḳisō hanna raffa.
012. mōṭyin s-saḳfa. mēšṭin xšūrlə lazzōba, ṣaffill lann xšurō ǧesra, mišwin ǧesra xett yīb ixšen w mišwin p-ḥaṣṣi xett xšurōyəl lazzōba w mēšṭin ʕoḳəbl-ann xšurō mēšṭin šaḥla.
013. ṣaffill lanna šaḥla p-ḥaṣṣlə xšūra.
014. ʕoḳbil ma mḥasslin mēšṭin siḥō amrillun siḥōyəl habhōba.
015. mišwin p-ḥaṣṣil lanna šaḥla siḥōyəl habhōba. faršill xulli.
016. mēšṭin ʕoḳbil menni — ǧōblin ḳalles ʕafra b-mō, ʕafra w mō yaʕni naššef ćū ḥayla maṭṭeṭ w fōršin p-ḥaṣṣil lann siḥō w mlappaḏilli b-riġlēn.
017. ʕoḳbil ma mlappaḏilli b-riġlēn mēšṭin ʕafra naššef w mōṯḥin l-ḥatta yġaṭṭull lann siḥō xullun sawa, ḥatta la ybōyen siḥō bnōp.
018. ʕoḳbil ma mḥasslin w hanna raššill lanna saḳfa b-mō w mēšṭin ṭīna ḥiwwar m-ḏokkṯa ešma maḥfōra ġappaynaḥ hōxan.
019. mēšṭin ṭīna ḥiwwar w mēšṭin ṯebna.
020. xalṭilli b-anna ṯebna w mxammarilli felkil mōma aw ṯarć eṯlaṯ šōʕ.
021. w ṯlillun w maləʕḳill lanna ʕakkōra b-anna ṭīna.
022. ʕoḳbil ma maləʕḳilli ōṯ xifōylə ḥwarṯa.
023. xēfa, hanna naḳʕilli bēl mō — mćašćeš.
024. ʕoḳbil ma mćašćeš, mēšṭin šarṭūṭća, ṯōḳnin ġaṭṭilla b-ōṯ ḥwarṯa w mḥawwrill lanna ʕakkōra.
025. hanna b-nesəpṯal payṯa aḥḥaḏ w payṯō ḥrinō ext wōṯi.
026. awwalća mʕammrin iṯṯar pēṯ w mʕattōyṯa, yaʕni xann, ext hann ći hōxan, ći nḳaʕyin bun anaḥ.
027. payṯa hōxan w payṯa hel w mʕattōyṯa m-mistīḏa. hanna b-nesəpṯal ʕamīrća.
