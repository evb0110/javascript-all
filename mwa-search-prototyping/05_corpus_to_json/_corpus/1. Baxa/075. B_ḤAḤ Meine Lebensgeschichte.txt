001. ana ḥamad, batt naḥək ḳeṣṣṯil ḥayōṯ.
002. ana, luḳḳa ṯiḳniṯ ʕumər ešbaʕ išən, ḳʕill m-matrasća p-ṣaffil awwal.
003. ćʕállamiṯ m-ṣaffil awwal l-ṣaffil rēbeʕ.
004. tarsiććir rēbeʕ w anǧḥiṯ ʕa xēmes, baṭṭliṯ m-matrasća.
005. nifḳiṯ m-matrasća, ṯiḳniṯ nmišćġel ʕemmit tiḏōy bə-fliḥōyṯa.
006. ġappaynaḥ wōṯ rezḳa, šiḳya w ḳinyōna w wōt ġappaynaḥ, anaḥ w pē ḏaḏaynaḥ reḥya.
007. ṯiḳniṯ nmišćġel ʕemmit tiḏōy nimʕawellun.
008. imraḳ faćərṯa, nišfaṯ mōyəš šarra w fliḥōyṯa la arkeʕ ḥayla barš išćġel bā.
009. niḥćinnaḥ ʕa ḏemseḳ, ṯiḳniṯ nmišćġel b-ḏemseḳ, šćaġliṯ b-ḏemseḳ, m-maʕəmla ći hawwazyōṯa ṯarć išən.
010. ṭáššariṯ m-maʕəmla, šćaġliṯ m-maʕəmlis sakāker.
011. šćaġliṯ ḥammeš šeṯṯ išən.
012. ṯiḳniṯ nwōʕ, ʕumər mett ḥammešʕasər išən.
013. ḥammešʕasər išən ṯiḳniṯ nmišćġel p-ṭīna.
014. sḳilliṯ nmišćġel p-ṭīna laḥatta nǧabḏiṯ ʕa ǧayša.
015. uḳḏum ma nzīl ʕa ǧayša ćʔáhhaliṯ.
016. ana w nōb b-ǧayša iṯḳan ġapp iṯṯar psūn.
017. axətmiṯ ṯarć išən w ṭešʕa yarəḥ b-ǧayša w nifḳiṯ.
018. ʕoḳbil ma nifḳiṯ m-ǧayša ṯiḳniṯ ʕōwtiṯ ʕa šoġəlṯiṭ ṭīna.
019. ćsárraḥiṯ p-šubəʕ w eḥḏa, šćaġliṯ m-šubəʕ w eḥḏa l-šubəʕ w ḥammeš p-ṭīna.
020. šubəʕ w ḥammeš zill šaḳlunn iḥtiyāṭ ʕa ǧayša, ḳʕill ṯlōṯa yarəḥ.
021. ʕoḳbil mā ćsárraḥiṯ mn-iḥtiyāṭ, ʕōwtiṯ šćaġliṯ əp-ṭīna meṯṯa.
022. ʕoḳbil meṯṯa iṯḳan mawkaʕəl ḥaṣṣ, aḥissiṯ b-waǧʕa p-ḥaṣṣ.
023. ṯiḳniṯ nzill ʕa ḥkimō, nmišw ćiḥlīla, nmišw ṣuryōṯa, nmićṣawwar, ʕa šiʕāʕ ćiḥlilō.
024. amar: «ʕemmax inḳaraṣ fiḳarōṯa».
025. p-ṭīna la arkʕiṯ aġəṭriṯ šćaġliṯ liʔannu šoġəṭ ṭīna šoġla iṣʕeb ḳalles, batti ǧesma yīb iḳw.
026. ṭáššariṯ, ṯill l-ōxan ʕa ḳrīṯa, ʕōwtiṯ ʕa ḳrīṯa, m-ḏemseḳ ʕa ḳrīṯa.
027. ṯill ʕa ḳrīṯa ćʕammar matrasća ġappaynaḥ bə-ḳrīṯa ḥaćća, ćʕáyyaniṯ mraḳbōna eʕla m-ḳibal l-ʔabni w taʕlīm, mraḳbōna ʕa mićʕahhatōna, nraḳbell šoġla ći mišćġelli mićʕahhatōna.
028. uḳḏum ma ćiḥsal matrasća ṭáššariṯ.
029. ʕoḳbil menna — ġappaynaḥ arʕa mn-awwalća w iṯḳan birō kuḥkulla — ḥafrinnaḥ bīra, ḏaḏōy iḥfar bīra, zill ēšṭiṯ saǧra w ṯiḳninnaḥ nimsaǧǧarill_arʕa.
030. luḳḳa ćʕammraṯ matrasća, iṭlab mwaẓẓafōna, ḳáttamiṯ warḳōṯa, ćwáẓẓafiṯ m-matrasća.
031. ana w nōb m-matrasća, ʕoḳbil mā nimḥassel šoġla m-matrasća nzill ʕa šarra ʕal_arʕa nnōṣep bā naṣpa nmišćġell lanna naṣpa, nnakešlun ʕoḳbit tawōma.
032. nmisćfet menni yaʕni w ḳayyam l-anna waḳća ʕanmišćġel xann.
033. ana ḥamad ebril aḥmat salīm, ʕumər ṯlēṯ w ṯmōn išən m-ṣarxa.
