001. b-nesəpṯal ḳahwi nmišṭill lanna babūra ći mišwin kōz aw ći ġōz w nmišṭill maḥmaṣća w ēla maḥmaṣća īḏa, ext malʕaḳṯa ṯaḳḳīna.
002. mišwin b-ōṯ maḥmaṣća ḳalles ḳahwe, mḥammyilla ʕa nūra w mišwill lōṯ ḳahwi m-maḥmaṣća w ṯōḳnin mḥarrakilla b-ōṯ īḏa.
003. mḳallabill ḳahwi, misḳillin mḳallabill ḳahwi ḥatta ćiṯḳan lawna, ta yiṯḳan lawna bunnay.
004. bass min ṯiḳnaṯ lawna bunnōy, ḳahwi, mfaḏ̣ḏ̣yilla ʕa ṣinōyṯa, fartilla ta ćaḳreṣ.
005. ʕoḳbil ma maḳərṣa nmišṭill lōṯ ḳahwi, nmišwilla b-ġorna ći ḳahwi w ġornil ḳahwi ēli muhbōǧa.
006. ṯōḳnin taḳḳil lōṯ ḳahwi b-anna muhbōǧa, laḥatta yaʕni la ćinʕam ḥayla, ćisḳel xešna ḳalles.
007. ṯlillun mḳaʕḳʕin mō bə-brīḳəl ḳahwi.
008. ṭabʕan yīb ōṯ ṯlōṯa arpʕa brīḳ amrillun batəlṯa.
009. ōṯ brīḳa rappa, wība ġappēn xomərṯa mn-awwalća, yīb ḳaʕḳʕill xomərṯa, mišwilla bə-brīḳa.
010. mišṭill lōṯ ḳahwi atar ći taḳḳunna b-ġorna, mišwilli b-anna brīḳa w ṯōḳnin mḳaʕḳʕilla.
011. misḳillin mḳaʕḳʕilla laḥatta ćiṯḳan, hī w ʕamḳaʕḳʕa, exət yaʕni... ṯōḳen ext xann nšīfa naʕʕem.
012. w ḏayḳilla, yaḏʕilla iḏa šćawyaṯ yaʕni.
013. ṯlillun atar mṣaffyilla ʕal-ann briḳō m-ći ḳaʕḳaʕ bē ʕa brīḳa ġayri.
014. mṣaffyilla w ṯlillun tōḳḳin exma bizər hēl mišwilla b-leppil lōṯ ḳahwi b-brīḳa ġayri w ṯōḳnin xett maməṣṭilla.
015. w mišwin atar yīb ōṯ mṣappa uzʕur, mʕappyill lanna mṣappa, w ṭabʕan yīb ōṯ atar manəḳla mnə-nḥōša aw m-ḥatīta.
016. hanna manəḳla uppi ǧamra, maḏləḳin nūra ta yiṯḳan ǧamra.
017. mišwill lanna ǧamra maṯḥilli b-arʕa mn-anna manəḳla w mišwill lann briḳō ći uppun ḳahwi p-ḥaṣṣil lanna ǧamra ći manəḳla.
018. xull ma ṯōli atar zaləmṯa, ḏ̣ayfa aw šahhōra aw mett, ṯōḳnin tōlḳin mn-anna mṣappa w mašəḳyin ḳahwi.
019. misḳel mappēl l-aḥḥaḏ finǧōna w_iṯṯar aw ṯlōṯa laḥatta yhuzzell finǧōna.
020. bass min hazzil finǧōna yīb lafaš batti yaʕni.
021. hanna b-nesəpṯal ḳahwi ći marrīra.
