001. nībin šbabō b-awwalča, nḳaʕyin ḳūrəl baʕḏ̣innaḥ b-naḥḥīṯa.
002. yōməṯ ṯōle batte yaḥək... ūḥ šbōpča wayba xallīfa, naččīža, zlill naxətmenna.
003. ṯalla ḥmōṯ, hōš ti ayba hī ḥmōṯ, ʕammamrōl_emmay: «mō raʔyiš ya emmis sarkes, baḥ nʔahhlell lanna psōna, ču baḥ naffenne yzelle ʕa bayruč.»
004. ḳōmaṯ emmay amralla, lə-ḥmōṯ amralla: «mō raʔyiš xull lann bisənyōṯa ti kuḥkulliš ču čbaḳḳīra čxaṭṭbinnu?»
005. amrōla: «walla ču raṣṣ ʕimm w lōmar yirəṣ, illa batte yzelle ʕa bayruč.»
006. ṭaʕnaččil baʕḏ̣a ḥmōṯ w išwaṯ ḳahwe, ipṣar finžōnəl biʕəl hōš.
007. mōmrin: ḥḏuṯō! awwalča.
008. ipṣar finžōnəl biʕəl hōš ḳōmaṯ emmay amralle: «yalla xull ʕomrax ḥmōṯa rahmōl ṣehra.»
009. fannalla m-finžōna tīḏa l-finžōnəṣ ṣehra w zlalla.
010. haṯinn yumō, ṯlōṯa yūm bōṯar menna, ṯōle bōṯar ṯlōṯa yūm ʕammōmar: «mō raʔyxun? minžat immiš batta hanna mett?»
011. amərlaḥle: «činya. exmil bōʕin. lōb irəṣ, anaḥ nraṣṣīyin, čū raṣṣīyin hinn anaḥ ču nraṣṣīyin.»
012. xeṭəpṯaḥ w klīlaḥ xulle ḥammeščaʕsar yūm — xaṭbinnaḥ.
013. yōməṯ ṯōlun yxassuṣṣ ṣīġča, xasslulla l-ḥōṯe.
014. ṯōle mō mamrille... maxōyel mēšiḥ xasslēl ṣīġča l-ḥōṯlə ḥḏūṯa — čūb xann? ḥōṯlə ḥḏūṯa.
015. amrulle: «lā, čūb hōḏ ḥḏučča, ḥrīṯa ḥḏučča!»
016. amralle: «hōḏ ti kkōm ḥḏučča! la iḥmič ġayra?»
017. amellen: «hōḏ hī?»
018. xaṭbinnaḥ w bōṯar ḥammeščaʕsar yūm niḥčinnaḥ ʕa žhōza.
019. žahhzinnaḥ w ṣayyġinnaḥ, farəslaḥəl payṯa w kallinnaḥ.
020. yōməz zlinnaḥ nkallel, nwaḳḳīfin ʕa klīla.
021. xullaḥ šaʕba nwaḳḳīfin — affann yḏ̣uḥkun čuʕle mett.
022. nwaḳḳīfin bə-klīla, ana ʕanbōxya.
023. bōṯar ma zlill — ḥassel klīla w ōmar: mbārak! — zlinnaḥ atar nġayyrell waʕyōṯaḥ.
024. iṯḳen ġabrōna bōx, mamrille: «ʕaya ʕačbōx?»
025. lōmar aḥref ʕlayy.
026. ommṯa šaġġīlin tabəkṯa w reḳḏa w ommṯa ʕambōxyin.
027. «ʕaya ʕačbōxyin?» ču barnaš yaḏḏeʕ ʕaya.
028. ōbəl milād bōx w iṯḳen mnaḳḳṭin rfiḳōye w maḥəkyin w ḏ̣ōḥkin, w emmil milād xassaṯ w zlalla ʕemmil baʕḏ̣in.
029. zlinnaḥ ʕal_utēl, aḥəšminnaḥ w ṯinnaḥ ʕa payṯaḥ.
030. w hanna hū klīlaḥ.
