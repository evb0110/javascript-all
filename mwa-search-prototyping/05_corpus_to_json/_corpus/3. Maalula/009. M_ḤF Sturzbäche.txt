001. bə-blōtaḥ ṯōḳen saylō baḥar, bess awrab sayla iṯḳen ešəl ōlef w_eṭšaʕ_emʕa w_irpiʕ w ṯmōn; šammunne sayll_emmin nažīb.
002. hōṯe sayla inḥeč šobʕa b-ʔāb, p-ṣayfōyṯa.
003. emmin nažīb wayba ḳaʕya b-ʕayna ʕammažəlya.
004. waḳčil inḥeč sayla, izʕaḳ aʕla ommṯa, amrulla: «zḥūl tarba inḥeč sayla!»
005. šamṭaṯ. bōṯar ma nafḏaṯ l-ṯarʕa erraʕ m-bē ruzḳalla, fčakraṯ innu naššīya lawḥiṣ ṣabōna.
006. ražīʕaṯ ḥetta čayṯell lawḥiṣ ṣabōna, willa miḥna sayla, žačča mn-arʕa šūna b-rayšil ṣafṣafīṯa.
007. hōṯe sayla, kiṯər mil wōb iḳw atar, wōṯ iṯər zalman xett, ḳaʕyin ʕa šīra p-saḥəlṯil bisčanō, laṭšann sayla.
008. aḥḥaḏ minnayy ikmaš p-šīra w ʕaṣbe iḳw ōčem hatt.
009. w əḥrēna žabḏunne mōya ḥetta amṭunne r-reḥyil ḳamṣa l-awwalčiš šiḳya.
010. awwalčiš šiḳya sallīḳa ḥormṯa, ḥmačče, žabḏačče ḳalles w ṯalla ʕappaṯ xebra.
011. inḥeč ommṯa ayṯunne, w ayṭeb w iḥḥ eʕsar išən bōṯar menna.
012. baʕdēn iṯḳen nōḥeč saylō xaffīfin, baʕdēn lorkaʕ, čbaḳḳ mett eʕsar išən la inḥeč saylō bnōb.
013. šiččōḏ nībin nishīrin ġappil žaržūra barhūme, willa aptaṯ rayya činḥuč – xaffef.
014. baʕdēn aḳwaṯ, baʕdēn aḳwaṯ, bōṯar felkiš šaʕṯa willa inḥeč sayla.
015. nōfḳa mett šaʕṯa eʕsar b-lēlya.
016. ē, xett hanna sayla ḥarreb baḥar.
017. atar bōṯar mil awḳef hanna sayla, ōxef mōya ḳalles, niḥčinnaḥ willa ščiḥlaḥəs sōḥṯa malya xifō w ramla, w ōṯ payṯa ellel l-bē ṭanžar, xett ʕapper aʕle mōya.
018. w nafḏinnaḥ l-ōxa, ʕa payṯil bē šōʕra, willa ščaḥyinnaḥ xett mōya ʕappīrin ʕa manžarča w ʕa maṭəʕma.
019. ḳʕōlun mett mʕazzlin hōxa, mett marəhṭin l-ellel
020. baʕdēn, ṯēni yōma, ayṯ šaffōṭča, žabḏull lann mōya l-elbar w ḥasslinnaḥ.
021. ṯēn yōma niḥčinnaḥ nakšef p-šiḳya, niḥhəm iza ḥarreb mett hanna sayla, willa ščiḥlaḥəl ḥaḳlō xullen sawa malyan samalōna, smīllen sayla.
