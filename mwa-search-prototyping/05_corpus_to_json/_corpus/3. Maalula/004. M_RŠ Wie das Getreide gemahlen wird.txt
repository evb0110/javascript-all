001. m-mettlə ṯlēṯ išən waybin maʕzmin hōxa bə-blōta, šappō w bisənyōṯa w ḥarīma maʕzmin ʕa ġrōsa.
002. hōġ ġrōrča ṯōḳna ṯarč ṭbōḳyan.
003. eḥḏa xēfa mn-erraʕ, rʕō ūle ex ḥalḳūma, leppa, w hanna leppa tōxel b-anna ḥalḳūma. 
004. ḥalḳūma mlaḳḳḥin menne nšīfa, w īla ḳīsa ġrōrča, w hanna ḳīsa ṯlēṯ ṣānṭi ṭūle.
005. ḳaʕyillun, mišwin maʕžna ḳurayy, w maḳīmin b-īḏun nšīfa w mlaḳḳḥin b-ōḏ ġrōrča, w hōḏ ġrōrča ʕamġōrsa, ḥetta čiġrus mutta, iṯər mutti, ṯlōṯa mutti, ti hinnun.
006. maḳimill lanna nšīfa w mawḳfin maʕ ġrōsa, ṯyillun atar ġayrayy, xett šappō, ḳaʕyillun ʕal-ōġ ġrōrča, ġōrsin w mʕannyin w masəkrin w mbaṣṭin.
007. maḳimill ḳyōmča b-anna payṯa w mbaššlin.
008. maffḳin mn-anna nšīfa ti ġarsunne w mbaššlin yaxne.
009. mfaləflill nšīfa w mbaššlin yaxne ti ḳulḳās ḳūre, w mišwin aḥəšmūṯa 1-šappō w l-ġarrusō ti aybin.
010. ḳaʕyillun mʕannyin w minbaṣṭin w masəkrin.
011. bōṯar mil mḥasslin mn-anna nšīfa, mayṯyin iṯər ʕurpōl w maḥḥōlča.
012. maḥḥōlča maffḳōn nšīfa m-ḳamḥa, ḳamḥa maṣəf erraʕ m-maḥḥōlča w nšīfa mn-elʕel. 
013. baʕdēn mayṯyill ʕurpalō, sarḏill lanna nšīfa, maffḳinn naʕʕima l-ḥōle w xešna l-ḥōle. 
014. naʕʕīma nimšammyille nšīfəl kuppō, nmaḳimille w nmišwin menne kuppō w nayya, w nmišwin ḳaʕḳūʕa mn-ann kuppō, w nmaḥəšmin anaḥ w ġarrusō.
015. nšīfa ti ixšen nimšammyille mfalfal, nimbaššlin menne mžáddara w dafīn b-besra.
016. baʕdēn niṯyillah atar l-mō? lə-ġrōsəḏ ḏura, xett ġōrsin ʕa mō? ʕa ġrōrča ḏura.
017. ġrōrča mišwilla kūkṯa, nšīfa ġrōse šekla w ḏura ġrōsa šekla.
018. mišwilla kūkṯa lə-ġrōrča, rafʕill xifō m-ʕa baʕḏ̣inn, ḥetta la čiḥḥuč ḏura naʕʕīma.
019. ġōsin ḏura, mayṯyin masərta iḳḏum mn-alkul.
020. ġarsill lōḏ ḏura, maḳimill kušbarča menna, maṣəfya ḏura naʕʕimča w xešənṯa erraʕ m-masərta.
021. mayṯyin maḥḥōlča, farṭill lōḏ ḏura, maḳimill ḳamḥa menna.
022. maṣəfya ḏura iṯər šikəl: naʕʕīma w xešna.
023. maḳiminn naʕʕīmča, mbaššlilla bə-ṭlubḥō w p-ḳawarma, besra ifrem.
024. mbaššlilla w ōxlin menna – ṭōba!
025. yīb ōṯ hōš mett ṣaḥna xann, nīxul w nġarrbenna w nḏawəḳlēx, čiḥəm exma ṭabb!
026. baʕdēn ḏura ti xešna nimnaššfilla w nimnaḏ̣ḏ̣filla w nimnakkbilla w nimbaššlilla labaniyye.
027. labaniyye nmišwin ʕemme yā šúšbarak, yā kuppō, yā mawzōṯa.
028. nkōn nšawwiyill lann šaġlōṯa ʕemma, zōʕḳin: «ḥḏučča!», w nkōn mbaššla bila mawzōṯa w bila šúšbarak w bila kuppō, mōmrin: «yīī baššīlin labaniyye armalča!», yaʕni čuppa mett hōḏ.
029. ōxlin w mbaṣṭin, ē, p-ḥalba ṭabʕan, labaniyye p-ḥalba, ušma labaniyye, mišwilla ḥalba mrawwab.
030. mrawwbill ḥalba w mišwlilla ḥalba mrawwab — baḥar ṭōba!
031. xett bižūz hačč hōxa čḏayyīḳla bə-blōtaḥ, činya kōn čḏayyīḳla willa ču čḏayyīḳla, w baḥar ṭōba.
032. hōḏ ti ḳeṣṣṯil ḏura w lə-nšīfa, ḥasslinnaḥ menna.
033. nmayṯyill ʕurpalō w nfartillun, uxxul mett l-ḥōle, aḥkinnaḥ miʕlayy. maẓbūṭ?
