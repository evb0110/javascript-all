001. b-zamōn nmiščġel p-xoḏ̣ərṯa, nzill ʕa yabruḏ, nzōben xoḏ̣ərṯa w nimḥammel ʕa baġla w ənṯīl.
002. ayṯiččin naḳəlṯa w ṯill l-ōxa w zappničča.
003. ḥašpiččil ḥišpōn, arpḥiṯ ḥammeš warḳan.
004. ʕirpaṯ šimša, rixpiččil baġla w yalla b-anna ʕrōba.
005. nafḏiṯ l-ellel, axal tarba ʕimm ṯarč šōʕ w felke.
006. zabniṯ xoḏ̣ərṯa w affičča, ḳʕinnaḥ nišhīrin l-šaʕṯa ṯarč w felke.
007. ṯarč w felke b-lēlya ḥammliṯ w ṯill.
008. w ana nōṯ ʕal-anna tarba, infeḳ aʕəl ḏ̣abʕa, ižfal baġla.
009. baġla marheṭ w ana nmarheṭ, aṭar hann saḥḥaryōṯəl banadōra l-ḥatta laḥḳičče, laḳṭičče.
010. ču bann naff mett yzelle aʕəl, ražīʕiṯ.
011. ḳʕill nimḥawwešəl lōs saḥḥōrča mn-ōxa, saḥḥōrča ḥrīṯa mn-ellel, la-ḥetta laməlmiččun eḥḏa eḥḏa, w ṯill l-ōxa b-anna lēlya.
012. nafḏiṯ r-rayšiḏ ḏaḥaḳōna, nčḳīl yaws žabalō: «wrāx mō čayyeṯ?»
013. amrille: «xann xann ḳaḏ̣īṯa. ṯāx saʕīt ḳalles!»
014. saʕīt ḳalles b-anna ḏaḥaḳōna w aḥəčlaḥəl lanna baġla w ṯinnaḥ ʕa tikkōna.
015. xurr rezḳa inzeʕ.
016. pčalšiṯ nimzappen ḥetta naffḳiṯ.
017. ṯōle yaws žabalō, ōmar: «wrāx la čzellax la yṯēle leʕlax ḏ̣abʕa ḥrēna!»
018. amrille: «lā, bann nzill.»
019. ražīʕiṯ rixpiṯ ʕrēbəš šimša mn-ōxa w zlill ʕa yabruḏ.
020. ukkil yōma ʕal-anna titōna ačimmiṯ yarḥa nmiščġell lōš šaġəlṯa.
021. baʕdēn lorkaʕ affunn ahlōyṯ nzill, baṭṭliṯ mn-ōm maṣlaḥṯa.
