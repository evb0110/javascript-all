001. ana xaṭərṯa nōb ʕanmašḳ ʕa mōya bib-lēlya, w šičwōyṯa ḳalles, yaʕni p-čišrin ṯēn.
002. ašḳiččil ḥaḳla w silḳiṯ, čūṯ barnaš ḳūr.
003. silḳiṯ, willa ʕayniṯ iḥmiṯ xalpa ḳumm, bess tunya lēlya, la baḳḳričče xalpa willa waḥša bib-lēlya.
004. aḳīmiṯ xēfa m-rayšil xoṯla w əmḥičče.
005. mḥičče, imṭi l-ḳūrəl ruġrōye hanna xēfa, aḳam naʕweṣ hū.
006. ḏukkil naʕweṣ, baḳḳričče inne xalpa.
007. ōṯ aḥḥaḏ waḳḳef ʕa rayšil xoṯla w iṭʕen ḳīsa mn-ann rrixō, ṭūle xann, w waḳḳef ʕa rayšil xoṯla.
008. ōmar: «laʔ, yā xūy, ḏabaḥto!»
009. ana xammniṯ aḥḥaḏ m-ġappaynaḥ mn-ōxa, inne ʕamnōġeb mett bib-lēlya.
010. amrille: «wrāx mō hanna ya flanō? mō ʕačmišw hōxa?»
011. ōfez ṯōle p-tarba, ōfez ḥrēna, ōfez ḥrēna, arpaʕ ḥammeš zalman, w xullun b-īḏun ḳisō, ukkil aḥḥaḏ ext_ōxa w_ellel ḳīsa.
012. ana mō amriṯ? iḳḏum b-iṯər yūm, īḥ šbōba assiḳille m-šiḳya, ōmar: «ḳṭilille šiḏanō.»
013. iṯər yūm bess, amriṯ: «rumiš ḳaṭlull əšbōbax bib-lēyla battayy yḳuṭlunnax lēx. wrāx ya zaləmṯa, ġayyār tarbax!» amriṯ.
014. baʕdēn ḳʕinn nmaḥək b-ʕaḳəl: «kōn bann nġayyrett tarəb, anik min nōb battayy yḳuṭlunn. lōb battayy yluḥḳunn battayy yḳuṭlunn.»
015. amar: «zēx ʕlayn! zēx ʕlayn!»
016. ana ōṯ ʕimm sikkīna, šiččil lōs sikkīna b-īḏ w ṯill ʕlayn.
017. tarba ḏuḥḥuḳ, yaʕni tarba mett mečra, mečra w ḳalles bess.
018. ʕibriṯ b-baynṯinn xann, nimʕayn bə-ffayn, lōmar nbaḳḳar w lā zaləmṯa minnayn.
019. nzayyeʕ minnayn, yaʕni yḳuṭlunn, bessi ʕanmičẓōhar, inne ču nzayyeʕ.
020. nifḳiṯ m-baynṯinn, allxiṯ xann arpaʕ fušḥan, ōṯ aḥḥaḏ amill: «yā xūy, ya xūy! mābu šī ṣēd hōn?»
021. ana nifḳaṯ ʕimm p-xull ḥiss, amrille: «bala ṣēd, bala xara!» zaʕḳiṯ bē.
022. aḥḥaḏ amelle: «wal wal wal, hāḏa gāsi gāsi gāsi!»
023. ana batt nifšuḥ w nallex. ē, taššriččin w allxiṯ.
024. ē, ṯill ʕanmaḥəklēl_eppay sōləfṯa hōxa.
025. ōmar: «wrāx ibri, hann mazāl ʕimmayn xalpa w ḥmīčne, hann nawarōy.
026. bib-lēlya mintōrin ʕa niṣō, ʕa ġurayra — ṣayyatō, mazāl ʕimmayn xalpa w ʕimmayn ḳisō.
027. hann ḳisō mišwin b-rayšayn šalfōṯəl ḥatīta xann, ḥetta kōn ḳoʕša izʕur kaza bōḥšin ʕa nīṣa, ʕa ġurayra maffḳille.»
028. ē, eppay fassrann inne nawarōy naḥḥīčin p-ṯēčča, nawarōy čūb hōxa bə-blōtaḥ.
029. atar b-ōṯe waḳča wōṯ nawarōy baḥar xann w mintōrin.
030. ē, hinn ti marrīḳin iḳḏum b-iṯər yūm ʕa šbōbaḥ w ḳṭilille ḳaṭəlṯa ḳawya. ē, xann.
