001. bōṯar ṯarč šupp m-ʕanṣarča maḥkem ʕēḏa ti xamīs iž-žasat.
002. hanna ʕēḏa waḳčlə mšīḥa applēl žasta l-čilmiḏōye.
003. atar b-anna ʕēḏa maspill ṭiflō, nōḥčin ʕa mar žuryes.
004. mxassyill bisinō ṯawbō rrīxin ḥuwwūrin ʕa ḳattayy, w bisənyōṯa xett ṯawbō mišwillun žnaḥō ex milaxō.
005. baʕdēn ṭōʕnin uxxul eḥḏa exət ṣaḥna xann uppe warta, yīb hanna warta fačfičille šaḳfōṯa naʕʕīman.
006. w aḥḥaḏ ṭōʕen ṣlība, w mett ṭōʕnin ṣūrča l-marč marya, ayba ʕa ḳmōša, mʕallḳilla xett ex ṣlība w ṭōʕnin.
007. sōlḳin baʕdēn ʕa mar lawandīyus.
008. m-mar lawandīyus ṣlōṯa l-ʕāde.
009. bess yḥasslun mnə-ṣlōṯa nōfḳin.
010. nōfḳin mnə-klēsya w ṣōffin ḳommlə klēsya mett ʕa yummen, mett ʕa ʕisren, l-ḥetta yinfuḳ ḳašīša.
011. bess yinfuḳ ḳašīša l-ḳommiṯ ṯarəʕlə klēsya, ōṯ xayəmṯa, ṭaʕnilla arpaʕ zalman w uppa ṣūrča lə-mšīḥa mn-elġul.
012. ṭaʕnill lōṣ ṣūrča, w mawḳef ḳašīša erraʕ menna, w yīb iṭʕen b-īḏe šʕōʕa ti klēsya w mallxin, w mallxin hann ṭiflō ḳomma.
013. ōṯ baʕḏ̣ payṯyōṯa yīb šawwīyin saməṯṯa, ṭawəlṯa w šawwīyin aʕla sužžōtča ʕal_arʕa, w šawwīyin warta w šamʕa w ṣuryōṯa, w mišwin šaʕnīna ʕa nūra, ḥetta yinfuḳ rīḥṯa ḥalya.
014. mawḳef ḳašīša hōxa, sōžet b-arʕa, w ḳaʕyallen ḥurəmyōṯa w bisənyōṯa mrattlan ḳalles roḥla.
015. bess yḥasslan m-čirtīla, mawḳef ḳašīša w mṣall ḳalles.
016. uxxmil mṣall ḳalles mawḳfin hann bisənyōṯa w rōššin aʕle warta, xann eṯlaṯ xaṭran.
017. bess yḥassel, xett marōyəl payṯa mett rōššin kalōnya, ʕoṭra, mett rōššin ruzya, mett rōššin warta, w mallxin.
018. mōṭyin l-ḏokkṯa ḥrīṯa, xett xann.
019. hinn w naḥḥīčin xann ḥetta yimṭun ʕa bisčanō.
020. bess yimṭun ʕa bisčanō xett zlillun ʕa mar žuryes.
021. mōrḳin iḳḏum ʕa xutt ti šawwīyin samtōṯa, mṣallyin, baʕdēn ʕōllin ʕa mar žuryes.
022. mṣallyin xett ḳalles m-mar žuryes w nōfḳin.
023. bess ynufḳun m-mar žuryes mačimmin allīxin xann l-ḥetta yimṭun l-ʕa mar ilyas.
024. m-mār ilyas ʕōllin l-elġul ʕa klēsya w mṣallyin xett ḳalles, w nōfḳin m-mar ilyas m-bēn naḥḥiyōṯa l-elʕel.
025. xutt ti šaww saməṯṯa ḳomme mawḳfin w mṣallyin bā, ḥetta yražīʕun orḥa ḥrīṯa ʕa mar lawandīyus.
026. bess yražīʕun ʕa mar lawandīyus mṣallyin xett ḳalles zʕōr w nōfḳin.
027. uxxul mōn zelle ʕa payṯe.
028. w b-anna ʕēḏa ōṯ ommṯa, manəḏrin yallxun ḥifyan.
029. mintaritt tawərṯa xulla sawa w hinn allīxin ḥifyan.
