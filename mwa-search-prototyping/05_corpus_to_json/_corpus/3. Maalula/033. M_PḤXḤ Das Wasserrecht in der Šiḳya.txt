001. ē, marḥaba. anaḥ m-maʕlūla, blōta ḳarawōy, ḳattimōy baḥar.
002. ē, loġṯaḥ aramōy, nmaḥəkyin bā b-werṯa m-žittawōṯaḥ, yaʕni la minxaṯpa w la minḳarya.
003. liflaḥla m-tiḏaynaḥ, ōbu maylefəl ebre w ʕal-anna mett hanna.
004. ē, ōṯ bə-blōtaḥ bisčanō baḥar, zōrʕin bōn ḥiṭṭō w ḏura w sažra, w hann bisčanō mašḳyillun m-mōya m-ti blōta.
005. mōya nebʕa ṭabīʕay, nōfeḳ l-ḥōle m-šenna, m-ʕarḳūba, mōya ṭabiʕōyin.
006. hann mōya b-awwalča žittawōṯaḥ waybin ḳassimillun uxxul ʕaylṯa īla ʕittōna.
007. wayban m-maʕlūla ʕisər w ḥammeš ʕaylan, uxxul ʕaylṯa īla ʕittōna.
008. hanna ʕittōna ʕisər w arpaʕ šōʕ, mišwille iṯər miṣrōʕ, miṣrōʕa bib-lēlya w miṣrōʕa b-imōma.
009. uxxul miṣrōʕa ṯarčʕasər šōʕ.
010. ē, iṯḳen baʕdēn... ōṯ ḳallōba, uxxul aḥḥaḏ másalan īle bisčōna batte yašḳenne.
011. exma nafeḳle másalan? eʕsar miṣrōyan aw ʕisər miṣrōyan.
012. miṣrōyṯa yaʕni tḳīḳča w felke, yaʕni šaʕṯa nōfḳa mett irpiʕ w ḥammeš miṣrōyan, čūb šičč.
013. ē hanna ḳallōba mičḥammal hū másalan ʕisər w ḥammeš miṣrōyan.
014. uxxil mil ḳalbille ṯarč urəḥ, ṯōḳen šaʕṯa, w uxxul aḥḥaḏ ʕa hwōyəl mil īle mōya mašḳēlun.
015. baʕdēn hann ʕaylōṯa ti wayban b-awwalča, ē ōṯ minnayy inəfḳat.
016. la čbaḳḳ minnayy barnaš imōḏ, inəḳraḏ̣ yaʕni.
017. ē hann mōya čwazzeʕ ʕal_ommṯa ti mawžūtin imōḏ bə-blōta, ḳayyōmin l-ḥetta imōḏ.
018. ti mōye bib-lēlya maḥḥeč fanōsa ʕemme, manharle ʕa kōza w nōḥeč ʕa šiḳya.
019. īle másalan šaʕṯa mašḳēla, īle ṯarč šōʕ mašḳēlun, w bess yḥassel hū, mōrəl bisčōna ti ḳūre, ē, šaḳell mōya menne w hū ḳaʕēle mašḳēlun.
020. bess ʕittōna īle aḥḥaḏ, ti īle akṯar mett mōya bē, hū misčlemle, misčleməl ḳalpṯa yaʕni.
021. miṣrōʕəl bib-lēlya misčlem másalan hanna īle šaʕṯa mapplēle mašḳēla, ḥrēna īle ṯarč šōʕ mapplēle mašḳēlun.
022. baʕdēn, bess yḥasslun hann marōyəl šaʕō, hann mōya ti mičbaḳḳyin b-anna miṣrōʕa, hū šaḳellun w mašḳēlun b-bisčōne.
023. lōb īle šaʕṯa, yumkin yinfoḳle šaʕṯa w felke, liʔannu hū mwaffar mn-ōxa ḳalles w mn-ōxa ḳalles, ḥetta yičbaḳḳēle zawta ḳalles, čaʕpṯe yaʕni.
024. ē, mḥassel hū ʕṣofra mēssḳiš šimša, misčlem menne miṣrōʕa ḥrēna, ti batte yašəḳ b-imōma.
025. xett mičbaḳḳ ʕammašəḳ hū w marōyəl bisčanō xann lə-ʕrōba.
026. ʕrōba misčlem ʕōwet ḥrēna.
027. ē, hanna b-nespṯa l-mōya.
028. baʕdēn ōṯ, ē, ommṯa yaʕni īlun ḥaḳlō aw bisčanō yaʕni exmil ʕanmaḥəkyin, ʕammar bōn payṯyōṯa.
029. ōzet hann mōya ti waybin mašḳyillun b-anna bisčōna ti ʕammar bē, zappnunnun ġayrayy.
030. ġayrayy másalan wōb īlun felkiš šaʕṯa ču ʕamʕayyōlun, iṯḳen ġappayy šaʕṯa aw ṯarč šōʕ, iṯḳen mʕayyillun w mōzet miʕlayy.
031. l-ḥamdillāh mapṣūṭin w allex ḥōlun.
032. ē, baʕdēn šaʕṯa ti yōməl... b-awwalča waybin mašəḳyin, la wōb ʕimmayy šaʕōṯa, waybin misčaʕmlill lōḏ... lanna ḳallōba.
033. hanna ḳallōba, uxmil amrinnaḥ yaʕni, ʕisər w ḥammeš miṣrōyan.
034. waybin mšammyilla miṣrōyṯa, yaʕni mallxin ʕa miṣrōyṯa.
035. činya mina ayyiṯill lōḏ keləmṯa, bess miṣrōyṯa, uxxul irpiʕ w ḥammeš miṣrōyan nōfḳan šaʕṯa.
036. hanna ḳallōba ti ʕammisčaʕmlille, hū, yaʕni uxxul ʕisər w ḥammeš miṣrōyan.
037. īle iṯər ḳzōz ext ḳaṭramīza, w b-anna mistīḏa īle fōlča zʕōr, w uppe ramla naʕʕem.
038. hanna ramla, bess yḳulbunne, nōḥeč m-ḳaṭramīza ʕillō l-ḳaṭramīza rʕō.
039. bess yḥassel ramla xulle sawa, yīb iṯḳen felkiš šaʕṯa, yaʕni ʕisər w ḥammeš miṣrōyan.
040. mʕawītin ḳalbille ṯēn orḥa, mʕōwet maḥḥečəl lanna ramla ʕa ḳaṭramīza ḥrēna mn-ōf fōlča zʕōrča.
041. xett nefšil mett, uxxul orḥa felkiš šaʕṯa, uxxul orḥa ʕisər w ḥammeš miṣrōyan čiḳrīban.
