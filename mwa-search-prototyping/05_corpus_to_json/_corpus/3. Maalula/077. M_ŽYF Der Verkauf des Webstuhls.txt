001. ōṯ aḥḥaḏ, šarəkṯa ana w hū.
002. ṯōle liʕəl ōmar: «ōṯ ġappi nawella, battaḥ nzēḥ nzappnenna b-yabruḏ.»
003. amrille: «emmat?»
004. ōmar: «ʕṣofra.»
005. ḳaminnaḥ bakkar w zlill leʕle ʕa payṯa, affḳlaḥəl lōn nawella w nifḳinnaḥ.
006. infeḳ marōyən naḥḥīṯa, iṯḳen zōʕḳin w mḳarwšin, aʕəlḳinnaḥ b-baʕḏ̣innaḥ.
007. čʕanntiṯ ana atar, illa bann nšuḳlenn nawella w nzill nzappnenna.
008. ḥaməllaḥla ʕal-anna baġla w rixpiṯ, w rfīḳ allex ʕimm, ušme sarkes šalhub.
009. ana ču nyaḏḏeʕ lōb nawella nġībla.
010. nafḏinnaḥ l-ellel, ōmar: «zēx zappna!»
011. zlill nzappnenn nawella, appull bā irpiʕ warḳan.
012. ṯill leʕle amrille: «bess appullaḥ irpiʕ warḳan bā.»
013. ōmar: «ē, zappnā!»
014. ana la irṣiṯ nzappnenna, ḥetta appull ḥiməš warḳan, zappničča p-ḥiməš warḳan.
015. ṯill amrille: «hann ṯlēṯ lēx w ʕisər aġra līl w ṣamṣarča.»
016. hanna zalle, īle ḏeḳna rappa ḥalḳa; čūle ṭubuḳ, izban ṭubuḳ, izban ḥaṭṭōṭča, iṯḳen šappa b-ʕisər w arpʕa ḳirōṭ.
017. ṯōle liʕəl ōmar: «ḳōm, baḥ nislaḳ ʕa ʔrēna!»
018. amrille: «zēx!»
019. silḳinnah ʕa baġla, aʕəlḳinnaḥ b-ōḳ ḳahwe ti ʔrēna l-šaʕṯa ṯarčʕasri b-lēlya.
020. «wrāx ḳōm atar, battaḥ nzellaḥ ʕa blōta!»
021. «ana ču nōz, bann nōčem hōxa.»
022. ḳōmiṯ ana, taššričče ellel w rixpiṯ w ṯill ʕa blōta ṯarčʕasər bil-lēlya.
023. willa ōṯ hū ṯēn yōma billa ṭubuḳ w billa ḥaṭṭōṭča.
024. šaləḥlille xull waʕyōṯe w ču ʕemme w la ḳerša.
025. ṯalla emme liʕəl ḳʕalla mtaxxla aʕəl.
026. ḳōmiṯ zlill, zabnille ṣurmōyṯa m-naxle žaržūra w ḥaṭṭōṭča.
027. šaḳəllaḥlēle w ḳʕinnaḥ nḏ̣ōḥkin aʕle.
