001. b-zamōne wōṯ sammōna, w hanna sammōna eččṯe tōyṯa, w mtōya, zlōla ʕa blatō ḳarrīban ex ṯēčča, ġuppaʕōḏ, baxʕa.
002. ṯyillun ġmōʕča, ṭalpilla b-lēlya, nōfḳa ʕimmayhun.
003. lā wōṯ makinyōṯa, mayṯyin ḥmōra — baʕʕeḏ m-šammīʕin —, marəxpilla ʕal-anna ḥmōra w aspilla.
004. aspilla ʕa tarba ʕala asōsa ōza ʕa ṯēčča.
005. aspilla ʕa tarba ġayrit tarbiṯ ṯēčča.
006. amrōlun: «mn-ōxa tarbiṯ ṯēčča b-anna lēlya!»
007. amrulla: «lā, anaḥ tarbaḥ mn-anna mayla.»
008. allxaṯ, allex hann ḳīmčiṯ ṯarč šōʕ, ḏukkil infaḏ l-ḏokkṯa mʕarrṯa.
009. amrulla: «nḥūč!» niḥčaṯ, niḥčaṯ ʕal-ōḏ mʕarrṯa.
010. mʕarrṯa rappa w ġawwōyṯil menna mʕarrṯa zʕōṭ w ṯarʕa l-ōm mʕarrṯa izʕuṭ.
011. ʕibraṯ l-elġul, hōḥ ḥormṯa ʕamxallfa.
012. xallfaṯ, xallfaṯ w ḥasslaṯ.
013. mxassyilla ḳameṣča mṭarrza, ḥuwwōr w mṭarrza.
014. hannen ḳaməṣyōṯa wayban maffḳallen ḥḏuččōṯa ḳatīmay hann ḳaməṣyōṯa, w ḥetta...
015. w mappyilla ṣorrṯa, mišwin bā — wayba ʕoməlṯa ḏahba —, mišwilla ḥamša ḏahəb, w ṣorrṯa malya mlabbas, ṯarč ṣurr malyan mlabbas.
016. w marəxpill lōš šunīṯa w mražīʕin.
017. mražīʕin ʕa blōta, taḳḳill ṯarʕa.
018. nōḥeč beʕla, faṯəḥlēla ṯarʕa.
019. hōš šunīṯa nafḏaṯ l-ġappil beʕla, silḳaṯ ʕa wḏ̣ōyṯa, inəḳtar liššōna, lorkaʕ aḥkaṯ.
020. marheṭ beʕla mayṯēla ḳašīša ḥetta yʕarrfenna, ḥetta kiza, mṣaḥḥyilla maṣəḥya.
021. ḏukkil aṣḥaṯ — īla xallṯa čʔahhīla ḥačč — amrōlun: «ayṯlullī hōḳ ḳameṣča, ayṯāy ḳamiṣčiš m-santūḳa, ḳameṣča ti mṭarrza ti ḏmōxa!»
022. ē, maffḳōl lōḳ ḳameṣča m-santūḳa, willa miščaḥyōla lṭīxa p-kaffil eḏma.
023. «ayṯōn hanna... ṣorrṯa! ōṯ ṣorrṯa uppa ḏahba.»
024. maffḳill ṣorrṯa ti uppa ḏahba, willa infeḳ bā ʕalyil biṣlō, w zawwiḏilla xett m-žoməlṯa uppe ṯarč lītər mlabbas.
025. nōḥeč beʕla ʕal-ōt tikkōna, willa ču miščaḥ b- ōt tikkōna lā mlabbas w lā man yiḥzanūn.
026. ṭaʕnill ḥalayhun w mappyin xebra l-mōn? l-ḳašīša. ṭaʕnill ḥalayy ṯēn yōma w zlillun ʕal-anna tarba ti allxaṯ aʕle hōš šunīṯa.
027. nōfḏin lə-mʕarrṯa, b-il-fiʕəl mʕarrṯa, nōfḏin l-ōm mʕarrṯa.
028. iʕber ʕal-ōm mʕarrṯa, ṣall ʕa mōya w rōššin.
029. ḏukkil raššull lann mōya b-ōm mʕarrṯa, ʕžēža, aḳa ʕžēža ex mō ušme, w lorkaʕ bayyan barnaš.
030. ṭaʕnull ḥalayy w rōžaʕ w bess.
