001. ʕēḏ mar sarkes maḥkem šobʕa p-čišrin awwalnō, w hanna ʕēḏa iḳḏum mett ḥiməš išən waybin miḥčaflin bē baḥar. wōb išḳel šohərṯa akṯar m-ʕēḏlə ṣlība. wōb ṯēle ommṯa baḥar, w lēlyil ʕēḏa mišwin mašʕəlō w sōlḳin bə-ʕrōḏ̣ča ʕa mar sarkes.
002. iḳḏum m-ʕēḏa p-šoppṯa mintōrin ṭiflō, mlaməlmin šarṭuṭō w waʕyōṯa harrīyan, w mžammʕillun b-bisčanō ḳommil šīra ti ḳommil batraxōnča.
003. ṯēle zaləmṯa ḳaʕēle lafeflun laffōṯa laffōṯa ex kuppō, w mayṯ maḥzaḳḳa w ḥuṭōyəl maṣīṣ w əmḥayyeṭlun mett yṯuḳnan ḳōṣyan ex xifō.
004. hōz zaləmṯa misḳel miščġel ḥetta yišw mett ḥiməš laffan.
005. šečča b-yarḥa ʕrōba lēlyil ʕēḏa.
006. mižčamʕin šappō p-sōḥṯil bisčanō, yīb ayyīṯin ʕimmayy mašəʕlō.
007. hann mašəʕlō ṯōḳnin ḳīsa, ṭūle mett iṯər mičər, šammen xann ḳalles, w b-rayšil ḳīsa ōṯ ʕolpṯa m-ḥatīta aw ṣōža.
008. mayṯyill lann laffōṯa w ġaṭṭillun p-kōza w mʕappyillun b-ann mašəʕlō, w mšaʕʕlin bōn nūra w mballšin p-tabəkṯa w ʕunnū w reḳḏa p-sōḥṯil bisčanō.
009. yīb ižčmaʕ ommṯa baḥar, sōlḳin bə-ʕrōḏ̣ča ʕa mar sarkes.
010. ti ṭaʕnill mašəʕlō mallxin ḳomma w marōylə ʕrōḏ̣ča mallxin roḥla, ḥetta yimṭun l-ḏayril mar sarkes.
011. elʕel ʕōllin ʕa ḏayra w misḳillin ʕamtōpkin w əmʕannyin lə-ʕṣofra.
012. ʕṣofra zlillun ʕa payṯyōṯun mičnīḥin, liʔannu šaʕṯa eṭšaʕ ōṯ ṣlōṯa m-mar sarkes w ōṯ ṣlōṯa m-mar lawandīyus.
013. mett sōḷkin mṣallyin elʕel, mett sōlḳin mṣallyin m-mar lawandīyus.
014. bess ynufḳun mnə-ṣlōṯa m-mar lawandīyus, nōḥčin bə-ʕrōḏ̣ča, w hinn nōḥčin xett mišwin rayōṯa ex ʕēṣ-ṣlība.
015. w xutt ti mišwille rōyṯa, hanna mappēlun emʕa, hanna ḥammeš emʕa, hanna ḥiməš, uxxl_aḥḥaḏ ʕa hwōye.
016. w sōlḳin b-ōʕ ʕrōḏ̣ča ʕa mar sarkes, misḳillin xull_imōma tōpkin w əmʕannyin w rōḳḏin elʕel.
017. w mayṯyin šaʕrō, mišwin msabaḳča baynṯil baʕḏ̣inn p-šeʕra, w ṯēle šaʕrō m-barrōyṯlə blōta w ṯēle šaʕrō mnə-blōta.
018. hanna b-awwalča, amma imōḏ lorkaʕ išw mašəʕlō m-šarṭuṭō.
019. iṯḳen mayṯyin ḳalles ḳaṭma w ḳalles mazōt, mxallṭillun b-baʕḏ̣inn w sōlḳin.
020. w hanna ʕēḏa hōš lorkaʕ iḥčfal bē ġēr marōylə blōta bess, w ġarība ti ṯyillun iṯḳen ḳallīlin.
021. w msabaḳča p-šeʕra lorkaʕ iṯḳen ext_awwalča.
022. iṯḳen ʕēḏa ramzay, bess mišwin ṣlōṯa w əʕrōḏ̣ča, w sōlḳin tōpkin w əmʕannyin xull_imōma elʕel.
023. ʕrōba uxxul mōn zelle ʕa payṯa.
024. w hanna ʕēḏa b-awwalča waybin mišwin bē xōla b-ḏayra, w xull_ommṯa ti batte ysulḳun w ytupkun w yʕannun elʕel batte yʕullun yūxlun ižbāri.
025. waybin mappyillun uxxul aḥḥaḏ ppōfča w ḳurreṣčlə ġbečča w ḳaṭṭūfəl ʕinbō.
026. m-mettl_eʕsar išən w xann, lorkaʕ išw hanna mett.
027. ʕammišwin xōla, ti bōʕ yiʕbar yīxul ʕōbar, w ti ču bōʕ misḳel elbar.
028. w lōb ṯōle mett exma ḥōḏ ġarība xann mn-ann ti masʔūlin, ʕōllin, mišwillun xōla.
029. hanna imōḏ.
