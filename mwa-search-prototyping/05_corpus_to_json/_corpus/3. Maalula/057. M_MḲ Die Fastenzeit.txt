001. anaḥ hōxa bə-blōta ka tōyfṯa sarḳōy nmiḥčaflin p-ṣawmir rámaḏ̣an.
002. yōməl ʕisər w ṭešʕa p-šaʕban, aw yōməṯ ṯlēṯ, nihōyṯil yarḥil šaʕban tōxel yarḥil rámaḏ̣an.
003. mkappar šayxa ʕa maḏenča w mapp xebra, innu imōḏ ōṯ bil-lēlya ṣawma.
004. ḳōymin mžahhzill ḥalayhun w mišwin xōla w ḳōymin ʕa sḥūra, nimsaḥḥrin w nmanwyin ʕa ṣawma.
005. bōṯar min nimsaḥḥrin, nḳōymin nimṣallyin ʕṣofra, w nmanwyin ʕa ṣawma l-ḥetta afaš yṯēle waḳčil alūla.
006. waḳčil alūla xett nḳōymin ʕa ṣlōṯa, uxxul waḳča b-waḳče, w əl-ʕaṣər xett nimṣallyin l-ḥetta ʕrēbəš šimša.
007. iḳḏum mnə-ʕrēbəš šimša xetti ti ḳōr faṯaḥəl ḳurʔān w ḳaʕēle ḳōr ḳalles m-ḳurʔān, w ti čū ḳōr ḳaʕēle mwaḥḥetəl alō w mṣabbaḥl_alō, w nōṭar ḥetta yʔaḏḏen ʕrōba.
008. min iməḥ matəfʕa aw aḏḏen šayxa ʕa maḏenča mišwill fṭūra b-arʕa w nmintōrin nmafəṭrin.
009. bōṯar fṭūra ḳōymin, uxxul mōn zelle ʕa žēmʕa aw ʕa payṯe.
010. ti čūle mrūṯa yzelle yṣall b-žēmʕa mṣall p-payṯe.
011. xann l-ḥetta yinčhi yarḥir rámaḏ̣an.
012. ʕisər w šobʕa b-rámaḏ̣an mišwin sčuḏkōra b-lēlṯil ḳaḍr.
013. mišwin ipčihōža w mižčamʕin šayxō b-žēmʕa w mišwin sčuḏkōra w mhaləhlin w mkapprin w ḳōryin nšityōṯa l-ḥetta lēlyil ʕēḏa.
014. lēlyil ʕēḏa ṯēle ʕisər w ṭešʕa b-rámaḏ̣an aw ṯlēṯ b-rámaḏ̣an ʕa hwōyəl hellṯa.
015. iḏa ṣahra kōmel ṣōymin ṯlēṯ yūm, w iḏa ṣahra basser yōma, ṯōken ṣawma ʕisər w ṭešʕa yūm w yōməṯ ṯlēṯ ʕēḏa.
016. ḳōymin ommṯa bakkar, nōḥčin ʕa žēmʕa ʕamṣallyin w zlillun ʕa žappōnča.
017. zayrill miṯayhun w mʕayiḏill baʕḏ̣innun, w ṯyillun bōṯar miṯ ṯyillun m-ʕa žappōnča w mintōrin afaš ʕa ḳarribayhun w ʕa stiḳayhun w ʕa šbabayhun.
018. mʕayiḏill baʕḏ̣innun w baʕdēn ṯyillun ʕa payṯun, w ti īle ḳarribō b-ġurpṯa aw bnō aw ḥunō, ṯyillun xetti mʕayīḏin hinn w tiḏayhun w zayrill baʕḏ̣innun w mipčahžin b-ʕēḏa.
019. mišwin meḥli w mišwin xōla w mišwin kuppō w nōxsin w mbaššlin w mičraḥḥmin maʕ miṯayhun w miḥčaflin b-yumōyəl ʕēḏa.
