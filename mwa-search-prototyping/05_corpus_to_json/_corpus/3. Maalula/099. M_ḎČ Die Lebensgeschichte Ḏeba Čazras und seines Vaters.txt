001. ḥōš bann naḥkēx maʕ ʕabdo msīḥ čažra.
002. ʕabdo msīḥ čažra, hanna mawhub b-ʕunnō.
003. wōb ṭefla, ʕomre mett eʕsar aw eḥḏaʕasər išən — w hū eppay —, iḥəm m-manōme allex ʕa šaṭṭil baḥra.
004. w hū allex ʕa šaṭṭil baḥra iṣəh, aḳam irkaʕ w išč əm-baḥra eṯlaṯ urəḥ.
005. arkeš, čūṯ, lā baḥra wala barra, wa-lakin ṭaʕəmṯil mōya ḳayyōmin ḥalyin p-ṯemme; čūb mallīḥin — ḥalyin!
006. iṯḳen ṯyōla ḳarīḥče, mʕann ʕunnō, ču matrekle.
007. ʕaya? ḳayya izʕur b-ʕomra.
008. zallun yumō, ṯōlun yumō, w hū ḳayya ṭefla.
009. ḏōḏ wōb mʕann.
010. ḏōḏ antrōwes čažra wōb ḳawwōla m-maʕlūla, w ōṯ aḥḥaḏ ḥrēna mnə-blōtaḥ, ušme ilyas šōʕra — alō yarəḥmell xullun —, hanna wōb mʕann.
011. iṯḳen ġappaynaḥ maščūṯa, aḳam ṯōle aḥḥaḏ lubnōnay xett ʕal-ōm maščūṯa.
012. lubnanō ču nimbaḳḳarəl ešme.
013. ižčmaʕ lubnanō w antrōwes čažra w ilyas šōʕra, ḳʕōlun mʕannyin ʕatāba w fanna w ḳṣitō, mn-anna nawʕa ti wōb itrež.
014. aḳam lubnanō, ẓixnil ḏōḏ w l-ilyas šōʕra.
015. eppay marḥūma wōb iḳəʕ ḳūrəṭ ṭiflō, ʕamšamaʕlun.
016. ḏukkṯil ṯōle ʕa payṯa b-axerčiš šahərṯa ʕemmil ḥōne, amelle: «yā ḥūn, lubnanō aḥəržanxun b-anna payṯil ʕatāba.
017. šḳōl aḥfēẓ miʕəl hanna payṯil ʕatāba, w emḥar umərlēle!
018. emḥar čfaṯḥill lanna mžōla ti ʕačimʕannyin xwōṯe, w applēle hanna payṯa!»
019. amelle: «yā ḥūn, hačč ṭefla. čḳayya čimbaḳḳar ʕunnō w čimbaḳḳar ʕatāba.»
020. amelle: «ana nbōʕ mennax xann xann. aḥfēẓ hanna payṯa!»
021. aḳa naḳəllēle, šafahīyan naḳəllēle w aḥəfẓe.
022. ṯēni yōma ṯōlun ʕa maščūṯa, ḳʕōlun mʕannyin.
023. aḳam ḏōḏ, faṯḥil mawḏ̣ūʕa ti rumiš waybin ʕamʕannyin aʕle.
024. aḳa lubnanō, applēle payṯa ti aḥəržann bē awwal yōma.
025. aḳam ḏōḏ žawiblēle payṯa ti lifne m-mōn? m-ḥōne zʕōra.
026. iṣmeč lubnanō, lōfaš maḳtar yžawibenne aʕle.
027. mōn inəčḳat b-anna mawḏ̣ūʕa? inəčḳat ʕlayn ilyas šōʕra.
028. amelle: «yā antrōwes, hanna payṯa yīb mennax, wōb rumiš applīčle žwōbe, čūb imōḏ.»
029. amelle: «fiʕlan, hanna čūb minn.»
030. amelle: «lakōn m-mōn?»
031. amelle: «m-ḥūn. ḥulle hanna ṭefla ti iḳəʕ ʕemmiṭ ṭiflō ḳūrəl ʕačəpṯa.»
032. aḳam ilyas šōʕra, zalle l-ġappil ʕabdo msīḥ, ʕamre w ayṯne aḳəʕne bēl ġabərnō.
033. amelle: «hačč hōxa marəkzax w maḳōmax.»
034. eppay wōb ṭefla — uxmič čīmar — ibheč.
035. īle ḥrōma xann aḥḥče ʕa ʕaynōye w ḳʕōle xann.
036. ṣarril baʕḏ̣e w ḳʕōle, aḳam ilyas šōʕra, ḳʕōle mḏ̣ayyafle ʕaraḳ.
037. awwal šaffṯa w ti ṯēn šaffṯa, w ḏukkin ntōraṯ karəkṯa b-rayše w hū ḳayya ṭefla, la ḥmunne ġēr inṣab ʕa rxoppṯa w felke w apt əmʕann.
038. iṯḳen mʕann, mžawebəl ilyas šōʕra w əl-ḥōne w əl-lubnanō w afaz ʕlayhun ṯlaṯinnun m-ʔawwal mil apt yʕann.
039. w menna — alō appēle — w čbaḳḳ ṭūlčil ʕomre b-ayya ʕēḏa aw ayya maščūṯa, lōb ōṯ ḥamša ḳawwōl willa akṯar willa aḳall, ču barnaš maḳtar yʕann ḳommil ʕabdo msīḥ čažra ḳaṭʕīyan ábatan ábatan.
040. l-ḥetta ešnil ameṯ bā, wōb ʕomre šičč w ḥammeš išən, w šḳīš šohərṯa b-xuss surīya, ḥetta b-lubnān.
041. w m-žoməlṯil ʕiḏō ti ṯōḳnin ġappaynaḥ ʕēḏəl mar sarkes, w ʕēḏəl ʕēṣ-ṣlība, w ʕēḏəl berəkṯa w ʕēḏəl mar ilyas.
042. waybin ḳawwalō ṯyillun m-xulle blatō, ḥetta yḥaḏ̣ḏ̣rull ʕiḏō w mižčamʕin ʕemmil ʕabd əl-masīḥ.
043. wōb fōyez ʕlayn w ẓaxēlun dāʔiman w ṭawwīl.
044. amma marḥūma wayba yaʕni ḥayōṯe baṣiṭōy baḥar baḥar, w ifḳer, ifḳer baḥar wōb, liʔann yōməl wōb šappa hū w ḏōḏ antrōwes ḥōne, wayba fallaḥūṯun kayyīsa.
045. baʕdēn ṯōle ʕlayn safar barlik, ḥarba awwalnō mšammyille.
046. ē, ḥōne antrōwes inəḳṭal p-ḥarba rappa b-birōyəs sabʕa.
047. ellel inəḳṭal ḏōḏaḥ ellel.
048. hū čʕaskar. ḏukkil awġunne, ṭabōra tīḏe infaḏ r-riyāḳ ti b-lubnān.
049. iṯḳen ellel ʕyōnčiṯ ṯelka w ḳorṣa baḥar.
050. aḳa aṣḳaʕ hanna ʕaskra xett.
051. aḳam hū, ḏukkil ḥimlə rfiḳōye ʕammaṣḳʕin, ōṯ ṯarʕa ḳomme.
052. taḳḳil lanna ṯarʕa w iʕber, iščaḥ baġla... bōykṯa zʕōr w baġla.
053. aḳam ṯōle w ḳʕōle ḳūrəl maʕəlfil baġla.
054. ē, nofəšṯil baġla w hū išḥen ḳūrəl lanna baġla l-ḥetta abač hōṯe lēlya ḳūrəl lanna baġla, w alō sallme.
055. ṯēn yōma hanna ʕaskra xulle elbar žammet.
056. ṯōle ẓōpṭa tīḏun xaṯpann iʕdām, innu ʕaskra xulle aṣḳaʕ ti turkīya, ti šḳilōle turkīya.
057. aṣḳaʕ, xaṯpull lanna ṭabōra iʕdām, w eppay inəxṯab iʕdām p-siʕrlə rfiḳōye.
058. amma hū, alō nažžne b-ōb bōykṯa ti iʕber aʕla ḳūrəl lanna baġla.
059. ʕṣofra inḥeč mōrəl baġla ḥetta yfaṭṭrenne, iščaḥ zaləmṯa.
060. aḳam batte yapp aʕle ʕelma w xebra.
061. amelle: «ana īḏ əb-ẓunnōrax, w ana m-maʕlūla w ġabrōna nifḳer w xann xann. tullī mina zlillun ʕa zaḥle, aḥsan mič čapp aʕəl lə-ḥkūmča!»
062. aḳam talle mina zlillun ʕa zaḥle.
063. aḳam čabʕit tarba ʕal-anna ḥorša b-anna žorta, w isḳel ōz ʕa zaḥle.
064. b-zaḥle ōṯ aḥḥaḏ m-maʕlūla, ušme ḏēba ʕabdo, ʕabdo ḏīka, ḏēba ʕabdo ḏīka.
065. zalle leʕle, miščġel ġabrōna farrōna hanna, zalle inḥeč leʕle.
066. ḏukkil ḥimne, aġar aʕle, ʕamre w ḳʕōle našeḳle w «ahla w sahla p-ḥūn!», w čraḥḥab bē elʕel m-ḥatta.
067. ḳʕōle ġappe mett ṯlōṯa yarəḥ.
068. ē, ʕabdo msīḥ ču mbaḳḳar yiščġel f-forna. mō batte yišw?
069. ʕammōxel w šōṯ ġappil ḏēba ʕabdo ḏīka.
070. mō batte yišw ḥetta ysaʕitenne ykaffenne?
071. iṯḳen išḳal ḳazəmṯa menne w iṯḳen sōleḳ ʕal-anna žorta, mḥaṭṭeble fartṯis siḥō w mayṯēla ḥetta yaḥəm aʕla, w ḳʕōle ġappe, ōxel w šōṯ, xann l-ḥetta alō yassra.
072. bōṯar ṯlōṯa yarəḥ amelle: «blatō iščaḳ l-marayn. ana yā ḥūn bann nzill ʕa blōt, ʕa maʕlūla.»
073. amelle: «lā ykuʕmunnax ʕa tarba yḳuṭlunnax.»
074. amellun: «miččxōl ʕal_alō w ʕa berəkṯa. bann nzill ʕa blōt.»
075. aḳa ṭaʕnil ḥōle w ṯōle.
076. w hū ōṯ ʕa tarba, ču mkarr yallex b-imōma.
077. mallex bib-lēlya, ṭōmar b-imōma, w ʕa tarbil ḥorša ti lubnān, ʕa tarbiž žorta.
078. amar hačč, xann ḥetta infaḏ lina? ʕa blōta.
079. infaḏ ʕa blōte, emme xčōr w ču ḥayla.
080. iṯḳen bib-lēlya maxteməl emme, w b-imōma nōfeḳ ʕa šenna ti maʕlūla ti blōta, ṭōmar bə-mʕarrō.
081. ila an orḥa mn-urḥo ōṯ aḥḥaḏ ġappaynaḥ bə-blōta, ušme milād ḳašīša.
082. hanna ʕáskaray wōb, šammeṭ w iṭmer bə-mʕarrṯa erraʕ mn-arʕa.
083. ameṯ — baʕʕīḏa — erraʕ mn-arʕa, aḥkme hwō ṣfōra, ameṯ.
084. aḳa taḳḳunn naḳōsa, išmeʕ eppay.
085. ōmar: «mō ōṯ? mōn ti imeṯ?»
086. inḥeč ḳʕōle mšaʕʕel, amrulle: «milād ḳašīša.»
087. amellun: «waḷḷāhi bann ninfuḳ nīmuṯ ʕa ffōyl_arʕa, w ču bann nisḳel niṭmer bə-mʕarrō erraʕ mn-arʕa, uxmil ameṯ milād ḳašīša.»
088. aḳa infeḳ. hōṯe ġabrōna ōžer bē w awilulle ʕafre, w eppay ʕabdo msīḥ infeḳ, ḳʕōle ʕaffōyl_arʕa, yaʕni p-ḥaṣṣiš šenna.
089. alō batte yyassrenna, la ṭawwlaṯ w nčabraṯ turkīya.
090. la ṭawwel waḳča w nčabraṯ turkīya, w itxal šarīf ḥsēn ʕa ḏemseḳ.
091. ḥasslaṯ ʕaskarōyṯa, izʕaḳ b-ʔamōna, uxxul mōn rōžaʕ ʕa payṯe.
092. ē, ʕabdo msīḥ rōžaʕ ʕa payṯe, iščaḥ čūṯ mett p-payṯa bnawb.
093. emme xčōr w ču ḥayla, ōbu imeṯ, w ḥōne inəḳṭal b-ʕaskarōyṯa, w aṣf ʕal_arʕa ḥuwwōrča.
094. batte yizbun bhimōṯa ḥetta yinfuḳ yifluḥ w yizruʕ, čūṯ ʕemme ḳiršō.
095. batte yiščġel fōʕla, čūṯ šoġla bə-blōta axerčil ḥarba.
096. iṯḳen ifḳer ifḳer ifḳer baḥar baḥar.
097. išw ḳṣitō, w išw ʕunnō, w allef ḳeṣṣṯa ʕal-ōm mužrawōyṯa ti ḥarba rappa, w mō iṯḳen ʕlayhun w kiza l-axírihi.
098. xann la-ḥetta alō afərža, w izban ʕōwet fittōnlə bhimōṯa w ḳʕōle mičfallaḥ.
099. ḏikkṯil ḳʕōle mičfallaḥ wōb ʕomre mett... bōṯar hann... bōṯar hanna ʕomra ti iməčḏ̣i aʕle iṯḳen ʕomre mett irpiʕ išən.
100. p-fačərṯil iṯḳen ʕomre irpiʕ išən čʔahhal, w ṯōle bnō w ṯōle xalefča, laḥḳačče ʕayəlṯa, ʕōwet inəfḳar akṯar.
101. baʕdēn imreḳ aʕle ṯawərṯa ti ʕisər w ḥammeš.
102. xett nahəplallun payṯyōṯun, w iṯḳen p-ḥalōyṯa baḥar baḥar ču manəfʕa.
103. amar hačči, alō yassra w nōt bə-frōža, ḥasslaṯ ṯawərṯa ti ʕisər w ḥammeš, w rōžaʕ uxxul mōn l-payṯe, w iṯḳen miščaġlin w ḥōyyin.
104. b-ešəl ōlef w eṭšaʕ emʕa w ṯlēṯ alō aṭəʕme psōna, w hū ana ti ʕanmičkallam.
105. ušəm ḏēba, šammin ḏēba.
106. yōməl iṯḳen ʕumər ṯarčʕasər išən, alō šaḳlil amōnče, alō sčafəḳte, čwaff.
107. ʕabdo čažra, ʕabdo msīḥ čažra čwaff.
108. ana wōb ʕumər ṯarčʕasər išən.
109. ṯiḳniṯ ana yaṯma, w ḥaṯawōṯ ayban ḥammeš bisnīyan, ṯarči čʔahhīlan w eṯlaṯ ʕazzabōyan.
110. xett hannen čbaḳḳi, yaʕni p-kalf ana w emmay.
111. ḳʕill xett nmiščġel ext eppay wōb fōlaḥ w zōraʕ b-barrīya, ṯiḳniṯ xett ana nfōlaḥ w nzōraʕ xwōṯe l-ḥetta awʕiṯ.
112. ḥaṯawōṯi čʔahhal, ḳōmiṯ xett ana — yā afandīna z-zamān — xaṭbiṯ w čʔahhliṯ.
113. iṯḳen ʕaskarōyṯa ġappaynaḥ.
114. ana nifḳiṯ ṯēn ḳorəʕṯa m-ʕaskarōyṯa, w ana nwaḥtōnay ha!
115. ʕala asās waḥtanō bə-blōtaḥ ču zelle, amma mō batte yišw?
116. ṭōlpin menne iʕōlča, w hōʔ ʔiʕōlča batte yčammimenna p-ḥasan əs-sulūk m-sōba, baʕdēn bə-šhōtča msattḳa m-raʔīsəl maġəfra w iṯər šōhət, baʕdēn b-ixrāž ḳēd m-tōyərṯil nifšō.
117. baʕdēn l-ġappir raʔīsəš šeʕpṯa. raʔīsəš šeʕpṯa šōraḥ aʕla, mʔažžal l-waḳča ġayril ʕelmaḥ.
118. awwal ešna, ṯēn ešna, uxxul exma yūm baḥ nišw iʕōlča, w hōʔ ʔiʕōlča mkallfa ḳiršō baḥar, w b-ōṯe waḳča čūṯ šoġla w čūṯ ḳiršō.
119. ḳōmiṯ šaʕʕliččir raʔīsəš šeʕpṯa, amrille: «exma battaḥ nisḳel nimḳattmin iʕōlča l-waḥtanō?
120. ʕaya ču čmaʕfyillaḥ banawb f-fart xaṭərṯa?»
121. aḥref mamill: «bax čisḳel čḳattem iʕōlča ḥetta yiṯḳan ʕomrax irpiʕ išən.»
122. azəʕliṯ ana, ḳōmiṯ amrille: «ana nmaxtem arpaʕ urəḥ, w lā nmisḳel nimḳattem iʕōlča irpiʕ išən.»
123. amilli: «zkōn ču čimḳattem iʕōlča, nxaṯeblax mutaxallif, yaʕni čxallfič maʕ iʕōlča ḳanunōyṯa.»
124. amrille: «xuṯəp, w ana aḥsan līl, innu nzinn naxtem ʕáskaray w la bann nḳattem xann iʕōlča, liʔannu ʕačimšallḥillaḥ čišlīḥa.»
125. ē, ḳōyem ṭalibəl, ḳōmiṯ čxallfiṯ ana maʕ iʕōlča šečča yarəḥ, aḳam xaṯəp mutaxallif, yaʕni čxallfiṯ maʕ ḳanōna ti iʕōlča.
126. aḳam awġunn ʕa ʕáskaray.
127. ḳōmiṯ zlill axətmiṯ p-ḳáṭana w əp-ḥalab w bə-blōta ušma minbež, šarḳōyṯil ḥalab mett ṯmēn w ḥamša kilumetər.
128. axtmiṯ b-ōṯe waḳča ešna w felke, w nōb ničʔahhel w ōṯ ġappi bisnīṯa.
129. bōṯar menna čsarrḥiṯ w ṯill ʕa blōt.
130. bə-blōt ana ġabrōna nmiščġel p-fallaḥūṯa, w nmiščġel bə-nḳōla ti ʕummōra, w nimʕann xett.
131. m-maščuyōṯa nimʕann w b-ʕiḏō nimʕann.
132. ōṯ urḥō másalan mappyill ikramyōṯa, ōṯ urḥō ču mappyilli, yaʕni nallīxəl ḥōl.
133. ṯill m-ʕaskarōyṯa išwiṯ fittōnlə bhimōṯa, w išwiṯ ḥammeš šeṯṯ ʕizzi, ʕizzō w ʕōna, muxramča l-ḥalba l-payṯa, w ḳʕill nmičfallaḥ.
134. fallaḥūṯa alō arəzḳi, ṯill ḥiṭṭō kayyīsan w ṯill sʕarō w ṯill ḏura, w hann ḥammeš šečča rayš ṭarša ti payṯa xett nōxel ḥalba w tarra, min žamīʕu nōxel minnayn.
135. ila an išnō ṯyallen xayra, išnō ṯyallen maḥla.
136. ṯalla ešna ti weḥtṯa, yōməl ṯiḳnaṯ weḥtṯa, blōtaḥ w maṣər, yaʕni surīya w maṣər.
137. iṯḳen ġappaynaḥ maḥla w žafāf mett eṯlaṯ išən w ti rēbeʕ.
138. ē, nḏaḳinnaḥ, lōfaš ōṯ zarʕa, lorkaʕ affeḳ.
139. rayya čūṯ činḥuč, ču ʕamnōḥča rayya, w zarʕa lorkaʕ affeḳ.
140. zapəllaḥlə bhimōṯa w zapəllaḥəl ʕizzō b-robʕiṯ ṯamna.
141. bōṯar menna ṯiḳninnaḥ atar nmiščaġlin fōʕla, nžabrinnaḥ niščġel fōʕla.
142. orḥa nzill ʕa ḏemseḳ iṯər yarəḥ, ṯlōṯa yarəḥ, šečča yarəḥ, nimʕōwet nsōleḳ ʕa blōta, xann ḥetta ʕōwet alō iṯḳen mšattar rayya w mšattar ṯelka, iṯḳen išnō kayyīsin.
143. ʕawītiṯ zabniṯ bhimōṯa w ṯiḳniṯ nmičfallaḥ, w išwiṯ xarma w išwiṯ ḥaḳla p-šiḳya, w b-barrīya ōṯ arəʕwōṯa ti baʕla, hannen ʕa rayya ḥōyyan, w nmiščaġlin.
144. w iṯḳen ġapp ʕaylṯa ṭawīle ʕarīḏ̣a, yaʕni iṯḳen ġappi ṯmōn bisnīyan w iṯri psūn, w ana w iččṯi w emmay, ṯiḳninnaḥ mett eṯlaṯʕasər nifəš.
145. ṯiḳniṯ bann niščġel b-imōma w bib-lēlya w nmarheṭ baḥar, la-ḥetta ḥayyalla nayṯell liḥəm w ət-tōm.
146. ḥayyalla nayṯell liḥəm w ət-tōm, la niʕčaz barnaš w narxeb tayna aʕəl.
147. ē, bōṯar menna ščḥiččil yaʕni l-fallaḥūṯa iṯḳen batta keṯərṯa w mā yišbeh zālek, xaffifiččil fallaḥūṯa ḳalles.
148. ṯiḳniṯ nmiščġel ʕōmla b-waršōṯa ti ʕummōra bə-blōta, ḥetta irəb bisənyōṯa, iṯḳen šappōṯa w iṯḳen xōṭban.
149. ahhliṯ eṯlaṯ ḥōḏyan minnayhen, w hōš ġapp ṯarč əxṭīban, w bisinō iṯḳen p-šennil ʕaskaroyṯa.
150. ʕabdo awrab m-antrōwes, čʔaskar w aḥəḏ̣ril ḥarba ti lubnān, w čḥōṣar b-lubnān arpʕa yarəḥ, w alō sallme w afrež meʕle w ṯōle bə-slōmča l-ḥamdillāh.
151. w ḥōne hōš ʕáskaray m-manṭaḳṯil ḥiməṣ, iṯḳen ġappe ṯarč išən xetəmṯa w ḳayyamle ešna, wa halumma žarr.
152. hanna ʕomraḥ xulle mett alō appeḥ, nḥayyīyin w ʕanimʕaḳīrin b-ōḥ ḥayōṯaḥ.
153. w hōḏ ḳeṣṣṯa maʕ ḥayōṯəl eppay b-bitōyṯa, w maʕ ḥayōṯ ana, w lam yazāl ana nḥayy bə-blōta, uxmil yaʕni alō aləhmi w aḥkillax.
