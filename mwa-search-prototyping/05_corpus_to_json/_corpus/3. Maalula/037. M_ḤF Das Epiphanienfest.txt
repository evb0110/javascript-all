001. šečča p-xanunō ṯēn maḥkem ʕēḏlə ġṭōsa, w ʕēḏa ramza l-muʕəmḏīṯlə mšīḥa yōmlə čʕammaḏ b-nahra ti urdun, w ʕammḏe yuḥanna maʕmuḏō.
002. b-anna yōma xull sažra sōžet lə-mšīḥa min ʕida ṯūṯa la isžat.
003. ʕayattil xann zlillun xull ommṯa ʕa šiḳya, mayṯyin ḳisōyəṯ ṯūṯa w mxarrḥillun p-payṯyōṯa ʕrōba w ḳaʕyillun mišwin baḥčō.
004. mayṯyin ḳamḥa w layšille billa xomərṯa w naṭrille ḥetta yislaḳ.
005. yīb ayyīṯin besra ifrem w ġawzō w sukker w ġbečča w ṭaṭli.
006. bess yislaḳ ḥmīra mḳarrṣille ḳurṣōṯa zʕōran w ḳaʕyillun laffilun, ti besra l-ḥalayhun w ġbečča l-ḥōla, xann ḥetta yḥasslun.
007. bess yḥasslun mḳallyillun w ḳaʕyillun ōxlin.
008. yīb iṯḳen waḳčlə ṣlōṯa, zlillun ʕa ṣlōṯa mṣallyin, w mišwin bə-klēsya mōya, mṣall ḳašīša ʕlayhun.
009. ʕṣofra, šečča p-xanunō, mʕappēl mōya ḳašīša p-saṭla w ṭōʕen ṣlība yīb šaww bē ʕalya ti muržān w mintar ʕa xull payṯyōṯa mḳattešlun.
010. ġaṭeṭlə ṣlība ti uppe muržān m-mōya w rašešəl payṯyōṯa mn-elġul.
011. w b-anna ʕēḏa klēsya ti šarḳōyṯa w ġarbōyṯa mʕayyḏin sawa w mintōrin ḳašišō ʕa payṯyōṯaḥ ḥetta ynuḳlull lōn neʕəmṯa ti mšīḥa ʕa xull payṯyōṯa.
