001. ana ḥabīb fransīs m-maʕlūla, bann naḥək ex mišwill pšōṯa w ex mišwill tepsa.
002. anaḥ hōxa bə-blōta nmiʕčabrill ʕinbō maṣṭra raʔisō lə-blōta.
003. fa bess yiṯḳan aylul yiščawyan ʕinbō ʕa maẓbuṭ, tōr batte yizlullun ʕa šṭōḥa.
004. fa waḳčlə šṭōḥa iḳḏum b-yōma atar mžahhzill xōla w mžahhzill zwōḏa w mžahhzill ṣafwṯa w əl-ḳaṭma w_aspillun ʕa xarmō.
005. ṯēn yōma zlillun mnə-ʕṣofra ḳaṭfill ʕinbō w mžammʕillun xašīṯa.
006. bōṯar ma mžammʕillun msahəslin ḏokkṯa b-arʕa, yīb šwull mešḥa w əl-ḳaṭma p-šimša, ʕ-mōyəl ḳaṭma p-šimša.
007. mġaṭṭsill lann ʕinbō b-ann mōya w fartillun ʕal-ōʔ ʔarʕa xann šobʕa ṯmōnya yūm ḥetta ynukbun.
008. bōṯar ma nōkbin šobʕa ṯmōnya yūm aspillun ʕa payṯa.
009. bōṯar ma aspillun ʕa payṯa batte yispunn ʕa maʕṣarča ḥetta yišwun minnayy tepsa.
010. mišwillun ʕa mattōra.
011. xēfəl mattōra ḳōtrin ʕa baġla w mafčel ḥetta yṯuḳnun ex əḥmīra.
012. bōṯar ma ṯōḳnin ex əḥmīra mžammʕillun w_aspillun ʕa wḏ̣ōyṯa zʕōr, wḏ̣ōyṯa ḥrīṯa, w mžammʕillun xašīṯa p-ḥaṣṣil baʕḏ̣inn.
013. uxxul_aḥḥaḏ mḳayyeḏəl ešme ʕlayy.
014. bōṯar ḥamša šečča yūm mayṯyin ḳattūma w nōḥčin fčōča bōn, mnažžrillun šaḳfōṯa šaḳfōṯa zʕōran zʕōran.
015. baʕdēn ṭaʕnillun p-ḳuffō w mišwillun p-tuġarō.
016. mayṯyin mōya, mʕappyillun p-ḥaṣṣayy.
017. hanna tuġōra mišwin b-yarke sīḥa w yarke ipḥeš.
018. mṣaffyin hann mōya ʕa wʕō ḥrēna noḳəṭṯa noḳəṭṯa xann ḥetta la yičbaḳḳ mett.
019. ṯēn yōma mžammʕill lann mōya w ḳalbillun ʕa ṯēn tuġōra w ṯēleṯ yōma xett xann.
020. baʕdēn maspill lann mōya ti mṣaffyin ōxer mett, awwal yōma, mbaššlillun.
021. nōfeḳ tepsa, hanna mšammyille ḥalyṯa, ti ṯēn yōma ṯanwṯa, ti ṯēleṯ yōma čaməzṯa.
022. bōṯar ma nōfeḳ atar tepsa mnə-žʕilča maspille ʕa payṯa p-tankyōṯa maffille ...
023. mayṯyin ḳīsəṯ ṯinō w nōḥčin ṭrōfa bē xfōḳa xfōḳa xfōḳa xann ḥetta yažmet.
024. bess yažmet ṯōḳen žōhez l-xōla.
025. mišwin menne exma aklan.
026. mišwin ḥlōṯa w mišwin menne biššōla w mišwin menne ṣwīḳa, ṣwīḳa mišwille w mō xett ... ?
027. mišwin ṣwīḳa w biššōla m-tepsa.
028. amma maʕṣarča mičkawwna ... hī maʕṣarča čūṯ ġayra čbīʕa l-ḏayra, ʕibāra ʕammīrča rappa, uppa ḏokkṯa atar ḥetta yžammʕull ḏlūḳa bā w yaḏərxun bā.
029. wḏ̣ōyṯa ḥrīṯa mžammʕill trisō w wḏ̣ōyṯa ti ṣfifill tuġarō bā ḥetta yiṣaffun w wḏ̣ōyṯa ti arxibill žʕīlča w mšaʕʕlin nūra erraʕ menna ḥetta ybaššlull tepsa.
030. hanna xull ḥkōyṯa maʕ tepsa. ḥasslaṯ ḥkōyṯa.
