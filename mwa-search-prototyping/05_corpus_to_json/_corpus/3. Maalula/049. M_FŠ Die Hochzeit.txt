001. bə-blōta ʕōṯṯa hōxa, ḏukkil aḥḥaḏ batte yixṭub yaʕni w iḥəm bisnīṯa aʕžbačče, w_aḥək hū w hī, šattarət tiḏōye, ḥetta yaḥkulle.
002. zlillun tiḏōye ʕa tiḏōyəl bisnīṯa, ṭōlpin minnayy, mamrillun innu: «ebraḥ batte berčxun w baḥ ničšarraf ġappayxun.»
003. kōn appullun, ṯōḳen hanna šappa zelle w ṯēle l-ʕa ḥḏučča.
004. ana xaṭpiṯ eṭšaʕ išən, nōčem mett nzill w nṯīl eṭšaʕ išən, mnə-ešəl šičč l-šičč w eṭšaʕ.
005. šičč w eṭšaʕ kallilinnaḥ l-ḥamdulillāh.
006. b-ōḏ meṯṯa aḥḥaḏ ṯōḳen aseblə ḥḏučča yaʕni ġarḏ̣ō, šaġəlṯil noḳla ex bizrō, exət ḥalyūṯa šaġlōṯa.
007. iḳḏum mnə-klīla b-yōma aḥḥaḏ maʕzeməl marōylə blōte ti baʕēlun.
008. bə-blōta ʕōṯṯa hōxa maʕzmin mšattrin iṯər šaxəṣ, maʕzmin bə-blōta, w kōn batte yaʕzem aḥḥaḏ barnaš bə-mḏīnča, mšattarlun kartō, xett mšattar šaxṣa, asebəl lann kartō.
009. ṯyillun ommṯa awwal lēlya, yaʕni lēlyil ḥenna.
010. maʕzem aḥḥaḏ, bess yaʕzmell marōylə blōte maʕzem xett aḥḥaḏ muxrōmča yʕann.
011. ṯyillun ʕrōba l-anna payṯa mižčamʕin w ḳaʕyillun mʕannyin.
012. ti mʕann mʕann w ti rōḳeḏ rōḳeḏ, xann mačimmin l-mett šaʕṯa ṯarčʕasər b-lēlya.
013. ṯarčʕasər b-lēlya ḳōymin mayṯyill ḥenna, hann šappō.
014. uxxul aḥḥaḏ ṭōʕen ṣaḥnil ḥenna, w yīb aʕle šamʕa.
015. xull_aḥḥaḏ ṭōʕen ṣaḥna batte yʕann ʕunnīṯa, xann ʕōṯṯa yaʕni.
016. ti ču mʕann, batte aḥḥaḏ yʕann b-ḏokkṯe yaʕni, yfukkenne mōmrin.
017. mišwill lann ṣaḥnō, mayṯyill ḥḏūṯa iḳḏum mn-alkul, mayṯēl xonṣre, mnaḳḳṭille aʕle šamʕa.
018. bōṯar mim mnaḳḳṭin šamʕa, mišwille ḥenna p-haṣṣil menna, mayṯyin baʕdēn šašōyṯa w lafflille īḏe.
019. bōṯar mil mḥann ḥḏūṯa, mḥannyin ti mawžūtin.
020. ti bōʕ yḥann mḥann, w ti ču bōʕ yḥann, yīb ʕamfarraġ w minəpṣaṭ w mʕann.
021. yīb ommṯa ʕamšōṯya ʕaraḳ w yaʕni mašrubō ti mawžūtin bə-blōta, yā ʕaraḳ yā ḥamra, hann akṯar mett.
022. atar m-ḏukkil mḥann ʕrōba mōčem ḳtīrl_īḏe lə-ʕṣofra.
023. ʕṣofra fakekəl_īḏe, yīb ōṯ ḥenna ʕallīma ʕal_īḏe.
024. ṯēn yōma xett maʕzmin muxrōmča lə-klīla.
025. xett mʕawītin ṯyillun ti waybin ʕzīmin iḳḏum b-yōma, xann mʕannyin mnə-ʕṣofra l-bōṯar alūla.
026. bōṯar alūla maʕzmill ḥallōḳa, yā l-abu sirḥān yā l-alṭun rayḥan.
027. ḳaʕēle ḥḏūṯa ʕa korsa m-mistīḏa aw ʕa kanabōyṯa, kōn ġappe kanabōyṯa, w ṯēle, ḳaʕyillun mʕannyille, w ḥallōḳa ḳaʕēle ḳaṣṣlēle saʕre.
028. bōṯar mil ḳaṣṣlēle saʕre yīb batəlṯe žōhza, mšallḥille ḳomml_ōḏ ommṯa, mōčem p-ṭōḳəl kilōt, w mxasslille batəlṯa.
029. bōṯar mim mxasslille batəlṯa xett ḳaʕyillun mʕannyille, mačimmin xann mʕannyin lə-ʕrōba.
030. ʕrōba mšattar ṯarč eṯlaṯ zalman mn-uḳbalčlə ḥḏūṯa muxrōmča yizlullun yṭuləplull ḥḏučča, muxrōmča lə-klīla.
031. zlillun hann zalmōṯa ṭalpill lōḥ ḥḏučča mn-ōbu kān ūla ōbu, kān čūla ōbu m-ḥunōya.
032. yīb xett ġapplə ḥḏučča ōṯ ḥafəlṯa, ʕunnū w reḳḏa w nefšil ḥenna xett iḳḏum b-yōma.
033. w mʕayynin waḳča čiḳrīban, nōfeḳ ḥḏūṯa bə-ʕrōḏ̣ča m-payṯe ʕa sōḥṯlə blōta, w ḥḏučča nōḥča xett m-payṯun, yīb ōbu aw ḥōna lḳīṭla b-īḏa.
034. mōṭyin l-sōḥəṯlə blōta, ṯēle ḥḏūṯa msallem ʕa ḏōḏe aw ʕa ḥōna, ti mawžut ʕemma yaʕni yīb lḳīṭla b-īḏe.
035. msaləmlēle hī, w sōlḳin sawa m-sōḥṯa ʕa klēsya.
036. sōlḳin bə-ʕrōḏ̣ča ṭabʕan, exmil mō ušme... mižčamʕan ṯarč ʕrōḏ̣yan ʕemmil baʕḏ̣inn, ti ḥḏūṯa w ti ḥḏučča, w sōlḳin ʕa klēsya.
037. mōṭyin ṯ-ṯarʕlə klēsya, yīb fṯīḥa, ʕōbrin, yīb klēsya mzayyna w_uppa wartō w šriṭyōṯa mett summōḳan mett zrōḳan.
038. ʕōbrin l-elġul, bess yiʕbar ḥḏūṯa, fakeklə šrīṭča mōčem mḳaṭṭaʕ l-ḳommil haykla.
039. mawḳef hū w ḥḏučče ḳommil haykla w šbīna w šbičča, aw ḥōne aw aḥḥaḏ mnə-rfiḳōye, w ḥḏučča xett xann, yā ḥōṯa yā barš m-ḳarribyōṯa.
040. ḏukkil mawḳfin elġul ḳommil haykla mballeš ḳašīša bə-ṣlōṯa, ṣlōṯlə klīla.
041. mišwlēlun ʕa rayšayy čažō ti klīla w mšaʕʕell bisnī... w maḳeməl xōčma m-īḏəš šappa, mišwēle b-īḏlə ḥḏučče w maḳemle mn-īḏlə ḥḏučče, mišwēle b-īḏlə ḥḏūṯa.
042. w mšaʕʕelle iḳḏum miy yballeš yaʕni mō ušme... innu: «čbaʕēl flanōyṯa čīb eččṯa lēx?»
043. ṭabʕan mamelle: «ē», mamelle «mō nōṯ nišw lakōn?»
044. mšaʕʕella lēla xett, mžawibōle, nefši suʔōla, kōn žerʔa ḳalles, kōn ču žerʔa hazzōla b-rayša.
045. ḏukkil mamrillun xann, yaʕni mballeš p-ḥafləṯlə klīla.
046. bōṯar klīla ḳaʕyillun mintōrin xett ṯarč eṯlaṯ tawran elġul ḳommil haykla, w yīb šbīna w šbičča ʕimmayy.
047. ōṯ ommṯa mn-ann ti raḥmill ṭuffōla, yīb lḳīṭin b-īḏun tappusō, ḳaʕyillun naġzill əḥḏūṯa w lə-ḥḏučča.
048. kōn mett naġəzṯa ḳawya ḳalles, zōʕeḳ bōn ḥḏūṯa čiḳrīban innu: «buhčōn atar, ʕayba! orḥa mʕayy.»
049. kōn uxxul orḥa uxxul tawərṯa battayy ynuġzunne šaġəlṯa rrīxa hōḏ.
050. bōṯar mim mḥasslin mnə-klīla mn-elʕel, mḥassel ḳašīša yaʕni, nōfḳin mnə-klēsya.
051. nōḥčin bə-ʕrōḏ̣ča xett exmil balleš mnə-klēsya s-sōḥṯa.
052. p-sōḥṯlə blōta kōn battayy yizlullun l-elbar yaʕni, l-elbar yaʕni šahr əl-ʕasal ʕa ḏemseḳ, ʕa bayruč, ʕa urobba lina mil īṯ, yīb mákana nṭirōlun, rōxpin bā.
053. mwattʕill ti mawžūtin, l-ḳarribayy yaʕni, w mačimmin allīxin.
054. w kōn batte yišwun maščūṯa bə-blōtun, ṯyillun ʕa payṯa, yīb ommṯa xett nṭirōlun p-payṯa.
055. nōxsin xarufō w mišwin xōla, mišwin fasūlye w ruzya w dafīn, besra ʕemmil ruzya yaʕni, w mišwin mašrōba xett, w mžattitill ḥafəlṯa.
056. mačimmin šečča šobʕa yūm xann, xull yōma mišwin ḥafəlṯa.
057. yīb inčah... bōṯar šečča šobʕa yūm yīb inčahyaṯ ḥafəlṯil maščūṯa, uxxul mōn zelle l-ʕa marōye.
058. hōḏ ʕōṯṯa xann bə-blōtaḥ.
