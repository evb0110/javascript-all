001. bess aḥḥaḏ yiččžaʕ w čiṯḳan ḥalōyṯa ḳarrība l-mawṯa, zlillun zaʕḳill kašīša l-ġappe, mṣallēle w mʕarrefle w mašaḥle m-mešḥa.
002. bōṯar mil mōyeṯ zaləmṯa mšaləḥlille waʕyōṯe w mxassyille waʕyōṯa ḥaččan, w zlillun taḳḳill naḳōsa taḳḳṯil ḥozna w mamrill ḳašīša w əl-ḳarribōye.
003. w ṭabʕill warḳōṯa w mazəkrill ḳarribōye w əl-ḥunōye w lə-bnōye w mʕallḳillun ʕa xuṯlō p-sōḥṯlə blōta w ʕa ṯarʕlə klēsya w ʕa ṯarʕil payṯil zaləmṯa ti imeṯ.
004. baʕdēn mšattrin ommṯa ʕa ḏemseḳ ḥetta yayṯun santūḳa yišwunne b-leppe, w lōzim yīb mnə-xšūra.
005. hōxa ṯēle ḳašīša ʕa payṯil mīṯa, mṣall aʕle w mišwille bə-wḏ̣ōyṯa mnə-wḏ̣uyōṯəl payṯa w manəhrin ḳomme šamʕa.
006. ṯyillun ḥarīma yīb xassīyin ikkum xullen sawa, kaʕyallen kuḥkulle w mnawwḥan aʕle.
007. w ṯyillun ġabərnō ʕa wḏ̣ōyṯa ġayra ḥetta yūspun xōṭərlə bnōye w əl-ʔahlōyṯe, fawžō fawžō, mett ʕappīrin mett naffīḳin.
008. xann ḥetta yiṯḳan... čiṯḳan šaʕṯa eṯlaṯ bōṯar alūla, yīb infaḏ žaməʕyōṯa w zalmōṯa ti taʕyillun m-ḏemseḳ w ʕimmayhun santūḳa.
009. ʕōllin ʕa payṯa ti imeṯ, yīb ōb ḳašīša elġul, hū w exma zalman, mett ṭʕinille ṣlība w mett šamʕōṯa w baxxūra.
010. mṣallyin aʕle w mišwille b-leppis santūḳa w nōfḳin m-payṯa ʕa klēsya ḥetta yžannzunne.
011. bess yṯuḳnun ḳommiṯ ṯarʕil payṯa, mafəčlin bē eṯlaṯ fačlan ḥetta ywattʕell payṯa w mallxin ti ṭʕinill ṣlība w šamʕōṯa ḳomma, ruḥlayhun ti ṭʕinill klilō w ṣlibōyəl warta.
012. bōṯar minnayy ḳašīša w arpaʕ zalman ti ṭʕinill santūḳa — zelle aḥḥaḏ, ṯēle aḥḥaḏ.
013. bōṯar minnayhun ṯyillun žaməʕyōṯa; uxxul žamʕōyṯa yīb īla arpaʕ zalman ṭʕīnin boġtir raḥəmṯa.
014. bōṯar minnayy xull_ommṯa ti ʕammaḥəḏ̣rill ažra... bōṯar minnayy mallxin xull_ommṯa ti ʕammaḥəḏ̣rill ažra ḥetta yimṭun ʕa klēsya.
015. hōxa, hinn w ʕappīrin ʕa klēsya, mawḳfin ʕa ṯarʕa zalmōṯa čbīʕin l-žaməʕyōṯa ti xayrōyan, liʔannu ōṯ ommṯa mičbarrʕin p-ḳiršō l-žaməʕyōṯa b-ḏokkṯil klilō w lə-ṣlibō ti warta.
016. yīb iṯḳen xull_ommṯa elġul... yīb iṯḳen xull_ommṯa elġul, mabət ḳašīša bə-ṣlōṯəl žunnōza w aḥḥaḏ mfarreḳ šamʕa ʕal_ommṯa.
017. manəhrill šamʕa ḥetta ḳašīša yiḳrell_inžīla.
018. mṭaffyill šamʕa w mawʕeẓ ḳašīša ʕal_ommṯa keləmṯa maḥ ḥayōṯəl zaləmṯa ti imeṯ w mʕazzēl ḳarribōye w l-ahlōyṯe.
019. bōṯar menna mkammel ṣlōṯəl žunnōza ḥetta yḥassel.
020. bess yḥassel m-žunnōza nōfḳin ḥetta yizlullun ʕa ḥaḳlə klēsya yḳubrunne.
021. hinn w naffīḳin mnə-klēsya, ḳommiṯ ṯarʕa zōʕḳan ḥarīma: maʕa s-salōme! w ōṯ minnayy m-ḥoznun msawəlfin ḥakya ču mafhum.
022. mražīʕin ḥarīma ʕa payṯa šōḳlan p-xōṭra, w ġabərnō zlillun ʕa ḥaḳlə klēsya ḥetta yḳubrunne.
023. bess yimṭun l-ḳommlə mʕarrṯa ti batte yḳubrunne bā, mṣall ḳašīša aʕle w mišwēle mešḥa w ʕafra.
024. ṭaʕnille arpaʕ zalman mʕapprille ġawwōyṯlə mʕarrṯa.
025. elġul mafəčlille ḥetta yiṯḳan rayše b-iččižōha šarḳay w nōfḳin w msakkriṯṯ ṯarʕa w mišwille klilō w ṣlibōyəl warta ʕa ṯarʕa ti mʕarrṯa w ʕa ʕakkōra.
026. yīb ōṯ ʕlayy šaḳəfṯa ixṯeb aʕla mōn ti ḳattīmlun, maḳimilla w_aspilla l-marōyəl mīṯa ḥetta yiḏʕun mōn ḳattīmla w xett ti žaməʕyōṯa aspillun waṣlō mett yiḏʕun mōn əčbarraʕ maʕ rūḥe.
027. w nōfḳin marōyəl mīṯa mawḳfin ʕa tarba ḳommiṯ ṯarʕa ti ḥaḳlə klēsya.
028. mawḳef ḳašīša awwal aḥḥaḏ w b-īḏe ṣlība w mōrḳin xull_ommṯa ōspin p-xōṭrun w mražīʕin ʕa blōta.
029. bess yimṭun ʕa blōta zlillun ʕa payṯil mīṯa orḥa ḥrīṯa w ōspin p-xōṭrun p-keləmṯil: alō yarəḥmenne!
030. maḥərfin ʕlayy p-keləmṯil: čiḥḥ!
031. nōfḳin. hinn w naffīḳin, ḳommiṯ ṯarʕa ōṯ ṭawəlṯa, aʕla ṣfīḥča w faṭṭaryōṯa l-ōġ ġbečča.
032. waḳḳef zaləmṯa mašḳēlun ḳahwe marrīra: alō yarəḥmenne — čiḥḥ!
033. w aḥḥaḏ ḥrēna ḳommiṭ ṭawəlṯa mamerlun: uxlōn, čraḥḥmōn!
034. mett šōḳlin ṣfīḥča, mett ġbečča: alō yarəḥmenne — čiḥḥ!
035. baʕdēn uxxul mōn zelle ʕa payṯe.
036. ṯēn yōməl ḳabrille ʕṣofra bakkar, iḳḏum ma yarkšun ommṯa zlallen ḥarīma ʕa ḥaḳlə klēsya zōyran, lə-ṯlōṯa yūm.
037. ōṯ ommṯa kōmšin xōṭra l-marōyəl mīṯa ču ḥalḳill ḏeḳnun ḥetta yiṯḳan šoppṯa.
038. mišwin xenša, ušme ṣlōṯəl šoppṯa; bōṯar ṣlōṯa zelle zaləmṯa maʕzem ʕa ḥlōḳa.
039. ʕrōba ḥōlḳin w maḥəšmin raḥəmṯa maʕ rūḥe.
040. b-awwalča waybin bess yīmuṯ aḥḥaḏ ḳōymin šbabō mišwin xōla.
041. uxxul yōma mišw aḥḥaḏ, xann ḥetta yiṯḳan šoppṯa.
042. w ōṯ ʕōṯṯa ḥrīṯa xett, iḏa ameṯ aḥḥaḏ šappa, mišwille maščūṯa.
043. mẓaləġṭin w rōḳḏin w mḳawwsin w maščūṯe xann ḥetta yḳubrunne.
044. máṯalan iḏa ōṯ eḥḏa mīṯa, šappṯa w xṭība, mxasslilla ṯawbil maščūṯa w mʕannyilla w ḳabrilla bē. bess.
