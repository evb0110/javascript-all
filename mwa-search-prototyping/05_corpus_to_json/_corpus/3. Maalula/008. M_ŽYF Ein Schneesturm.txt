001. orḥa minnayy niḳəʕ ana b-bisčanō, ōmar kann sammanō ti blōta, naxle w nimər w salīm žaržūra w sarkes sirḥan: «čzellax čmayṯēḥ tuxxōna?»
002. amrillun: «čmappyill ḥammešʕasər warḳan?»
003. ōmar: «ē!»
004. alam ḳiršō w applull.
005. ḳōmiṯ ana, ḥazḳiṯ ʕal-anna baġla w niḥčit ʕa bisčanō.
006. nčḳil aḥḥaḏ ixčur, ōmar: «wrāx lina čōz hačči? ču čnōḥeč m-ʕa faṣlōx?»
007. amrille: «nōz ʕa tuxxōna ʕa yabruḏ, bann nayṯēlun tuxxōna.»
008. ōmar: «awḳēf hōxa, awḳēf! la čzellax!»
009. amrille: «lā.»
010. zalle ayṯīli ʕbōyṯa w ayṯīl baṭəḥṯil ʕaraḳ w ōmar: «hannun čmiʕčazlun ʕa tarba!»
011. šwiččun ʕa baġla, ḥammliččl_ann saḥḥaryōṯa w zlill ʕa yabruḏ.
012. b-yabruḏ la ščaḥyiṯ tuxxōna; ōmar: «ōṯ b-napka.»
013. amrillun: «lakōn mō, bann nʕaḏḏab ʕa napka?»
014. ōmar: «ē, maʕlūm, battax čzellax ʕa napka.»
015. ḳōmiṯ zlill ʕa napka.
016. w ana nōz, ibəčlaš hanna ṯelka zōčeč, ḥukīṯa b-ašbaṭ.
017. nafḏiṯ ʕa napka, šaʕʕliṯ ʕa tuxxōna — čūṯ.
018. ōza čiʕrab šimša.
019. nčḳīl aḥḥaḏ ušme yḥanne šōʕra, iḳəʕ b-napka.
020. aġəṣbi, zlill, aḏəmxi ġappe.
021. ḳōmiṯ ʕṣofra, ōṯ ḳīmčil mečriṯ ṯelka, ḏrōʕa.
022. «ġayyer! baṭṭel!»
023. amrille: «čūʕle mett, bann nzill.»
024. rixpiṯ w nafḏiṯ ʕa yabruḏ.
025. pčalšaṯ ṯelka w rīḥa w əhwō, ḳōmaṯ ḳyōmča.
026. šaʕʕliṯ: «anik mḥawwel ġarība?»
027. tallunn ʕa ḏokkṯa, zlill leʕla, ōmar: «batti mennax eʕsar warḳan hetta naḏəmxennax.»
028. amrilla: «ē, apšir, tunya ʕamnōḥča, ču batt nzill atar.»
029. bōṯar robʕiš šaʕṯa niḥčinnaḥ, willa aṣḥaṯ hōt tunya xann.
030. amriṯ: «wallāhi, ču bann naffenna čizxinn čsuḳlell eʕsar warḳan minn.»
031. nfaṯaḥəl lanna ṯarʕa ḳalles ḳalles, w nmaffeḳəl lanna baġla w lann saḥḥaryōṯa, willa ščalḳaṯ aʕəl.
032. nifḳaṯ: «wrāx lina čōz?»
033. amrilla: «našḳell baġla.»
034. «barnaš zelle b-anna ṭaḳsa? mō? čmažnun?»
035. ḥazmiṯ w niḥčiṯ ʕa šūḳa, zabniṯ iṯər kīlo samkōṯa, šwiččun b-ann saḥḥaryōṯa w rixpiṯ.
036. la nafḏiṯ l-rayšil ʕayna, illa ražīʕaṯ exmil awwalča, rīḥa w hwō, w ačimmiṯ nitʕes.
037. w ana nallex ʕa tarba, lorkaʕ iḥmiṯ.
038. nōmar: «yā marč marya, m-ḳūṯl_alō čaʕinill_ommta ti ʕa tarbō!»
039. bess hōk keləmṯa w ana nallex ḥetta nafḏiṯ l-marəžṯa. ti baxʕa.
040. iġrak baġla bī, lorkaʕ aḳtar yallex.
041. iṯḳen zōʕḳin mn-ellel m-ʕakkarō ti ʕamġōrfin: «wrāx ṯāx l-ōxa! ṯāx l-ōxa!»
042. la ḳatʕil ʕaḳəl, iṯḳen mḥappeṭ hanna baġla ḥetta nafḏiṯ l-ōxa.
043. nafḏiṯ l-ōxa, īḏ kmišōl žanzīra, lorkaʕ fartaṯ m-ṣaḳəʕṯa.
044. iṯḳen mašəḥnilli w aḥḥčunn m-ʕa baġla w laffunni b-ġelta w iṯḳen mašəḳyill ḥamra.
045. bōṯar robʕiš šaʕṯa ḥetta aṣḥiṯ, amrillun: «nayyeṯ samkōṯa.»
046. willa ḳayyōman samkōṯa b-zaḳzūḳa ʕa ṯelka.
047. ḳiṭṭō la karr ynufḳan yuxtann.
048. ayṯillaḥəs samkōṯa w ḳallaḥlen w axəllaḥlen.
