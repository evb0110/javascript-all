001. anaḥ ʕatōṯa ġappaynaḥ bə-blōta maʕlūla, aḥḥaḏ šappa zkōn irḥam eḥḏa, aw ibəʕ yxuṭbenna, ḥamēla, zelle mšatterəl emme čaḥkēle bā.
002. ē, ṭabʕan maḥəkyōle bā w mwafīḳin əṭ-ṭarafēn.
003. bōṯar meṯṯa mḥáttitin yōma, ynuḥčun yxuṯpull xṯōba, hanna b-nespṯa s-sarḳōy.
004. xaṯpill xṯōba, miččafḳin ʕa yōma battun atar yišwun maščūṯa, másalan: «anaḥ ʕasra b-yarḥa baḥ nišw maščūṯa.»
005. «ē, čbōʕin nišw ḥenna?»
006. «exmič čbōʕin», mōmrin bē ḥḏučča.
007. anaḥ nmiččafḳin ʕa yōma, nmišwin ḥenna w nmaʕzmill lōḏ_ommṯa xulla sawa.
008. ḥḏučča maʕzmōl ahlōyṯa w əl-ḳarribōya w əḥḏūṯa maʕzemlə blōta xulla.
009. mižčamʕin hōḏ_ommṯa xulla sawa, mišw aḥəšmūṯa l-ōḏ_ommṯa w mašḳēlun ḳahwe w tōḳḳin w rōḳḏin w əmʕannyin l-uḳbalčiš šaʕṯa eʕsar eḥḏaʕasər b-lēlya, ḳōymin yḥannull ḥḏūṯa.
010. ʕōbrin šobʕa ṯmōnya šapp, uxxul aḥḥaḏ ṭōʕen b-īḏe ṣaḥəl ḥenna, w ʕōbar šōʕra ḳummayy w uxxul aḥḥaḏ ṭōʕen ṣaḥəl ḥenna b-īḏe batte yʕann payṯil ʕatāba, aw batte yišw ḳṣīta, aw batte yʕann mett ʕunnīṯa.
011. w mižčamʕin xullun sawa w miḥčaflin, šaʕṯa, šaʕṯa w felke, ṯarč šōʕ, ʕa hwōyəl mil battayy, ḥetta yḥann ḥḏūṯa.
012. yḥannēl spaʕṯe aw yḥannēl kaffe bess, ya xonṣra aw kaffa, w yḥannun xutt ti mawžūtin battun yḥannun.
013. ti bōʕ yḥann, yḥann.
014. ē ṭabʕan ḥḏūṯa īle šbīna, ḏōmex hanna ḥḏūṯa.
015. hōḏ_ommṯa zlōla ʕa payṯyōṯa w hanna ḥḏūṯa ḏōmex.
016. ḳōye ʕṣofra, šbīna ḏōmex ḳūre.
017. ču mʔammen ytaššrenne balḥōḏe, liʔannu zōyeʕ yṯēle mett aḥḥaḏ mnə-rfiḳōye mn-elbar yfukklēle ḥenna.
018. w hōḏ ḥenna mamnuʕ barnaš yfukkenna ġēr šbīna, w əzkōn ṯōle aḥḥaḏ ġayrlə šbīna fakka, maḳīmin aʕle frīsča, innu: «hačč ču čōb xarž l-ōš šaġəlṯa.»
019. fakklēle ḥenna ṯyillun hōḏ_ommṯa mbarixille.
020. mšattar hū zalmōṯa m-ġappe, mʕawītin ṯēn yōma maʕzmin ʕa maščūṯa, lēlyit taxəlṯa.
021. maʕzem šaʕrō w maʕzemlə blōta xulla sawa w maʕzem ṭōbaʕ kartō w mwazzeʕlun w ṯyillun hōḏ ommṯa tōḳḳin w mʕannyin w minbaṣṭin.
022. ʕemmlə ʕrōba, ē, iḳḏum mil... ʕrēbəš šimša yaʕni, ʕemmlə ʕrōba, mayṯyill ḥḏūṯa, ṣamtille w mʕannyille w mšaləḥlille waʕyōṯe w mxasslille ṭaḳma kuḥlay, ṭaḳmit taxəlṯa.
023. ṭaḳma w əgrāfe ṭabʕan kuḥlay aw ḥuwwar ḥasab exmil bōʕ, w ḳaʕēle ʕa korsa, hanna lōfaš mišw mett, iṯḳen ḥḏūṯa.
024. mišwill lōʔ ʔaḥəšmūṯa, hōḏ_ommṯa xulla sawa maḥəšma, w bōṯar hōʔ ʔaḥəšmūṯa mintōrin tōḳḳin ḳalles.
025. ṯēle ōblə ḥḏūṯa mamellun: «ʕal_ezənxun ya šappō, zkōn čbōʕin battaḥ nzēḥ nayṯell ḥḏučča. mō čōmrin?»
026. «exmič čbōʕ», mamrille, ḳōymin hōḏ_ommṯa xulla sawa.
027. ṭabʕan ōṯ šōʕra, mallxin ġabərnō ḳomma bə-ʕrōḏ̣ča, w šōʕra ʕamʕann w šappō maḥərfin roḥle.
028. w ḥarīma roḥəl zalmōṯa ʕamtōḳḳan w rōḳḏan w mʕannyan w mẓaləġṭan w ḳomma šappō ʕamẓaləġṭin w hann ʕraḏ̣yōṯa allīxan roḥəl baʕḏ̣inn, w uxxul mil mōṭyin l-payṯa, rōššin ʕlayy mlabbas w rīḥṯa ṭōba w ruzya w əmẓaləġṭin.
029. xann l-ḥetta yimṭun l-ġapplə ḥḏučča.
030. mil imṭ əl-ġapplə ḥḏučča, nōfḳin marōylə ḥḏučča xett mẓaləġṭin w minčḳillun b-ahla w sahla, xann la-ḥetta yʕubrun l-elġul.
031. misčaḳəblillun p-payṯa w uxxul aḥḥaḏ maḳʕyille ʕa korsa w miščaḳəblille b-ahla w sahla.
032. ṯēle yā ōblə ḥḏučča aw ḏōḏa, yašəḳ ḳahwe.
033. ē, marōylə ḥḏūṯa rōfḏ̣in yiščun ḳahwe.
034. mamellun: «ya ġmōʕča, ščōn ḳahwe! čuppa mett hōḏ.»
035. mamrille: «laʔ, anaḥ nōṯyin leʕlax p-ṭalpa. applēḥ ṭalpaḥ w tōr nšaṯyill ḳahwe.»
036. anaḥ ʕōṯṯa ġappaynaḥ, ti ōz yayṯ ḥḏučča ču šōṯ ḳahwe, ġēr bōṯar mil yapplulle ḥḏučča.
037. mamellun: «ahla w sahla! ṭalpil čōṯyin bē, čizlillxun čimražīʕin bē!»
038. hōxa atar: «tuḳḳōn yā šappō!»
039. mašḳēlun ḳahwe w tōḳḳin hann šappō w rōḳḏin, w hanna šōʕra w hann ti mʕannyin ʕatāba mḥayyill ōblə ḥḏučča w mḥayyill ġabərnōylə ḥḏučča w əl-ḳarribōya w mmažžtin bā.
040. ṯēle atar mičḳattam aḥḥaḏ rabb əb-ʕomra m-rabəʕlə ḥḏūṯa l-ʕa ōblə ḥḏučča ḳommit ti ḥōḏ̣rin w mamelle: «m-bōṯar eznax, anaḥ nōṯyin leʕlax ničšarraf, w īḥ ġappax amōnča, čmasmaḥlaḥ bā?
041. ṯiḳnaṯ šaʕṯa ṯarčʕasər b-lēlya, tawbaynaḥ niməṭ ʕa payṯaḥ.
042. xett anaḥ ġappaynaḥ šoġla ellel w ġappaynaḥ isčiḳbōla w ġappaynaḥ kiza.»
043. mamelle: «ṭawwel bōlax, nišḥīrin lə-ʕṣofra.»
044. mamelle: «lā ʕa kull ḥāl, nbaṣṭinnaḥ ġappayxun w ytammem afrāḥkun», w činya mō mn-anna kalōma.
045. ṯēle ōblə ḥḏučča mamellun... ē, atar ōblə ḥḏučča ṯēle mšawīrəš šappōye, mamellun: «yā šappō, mō čōmrin? flanō ōṯ yīsub minnaynaḥ ḥḏučča, fa ḥmōn atar mō bōʕ!»
046. maḥərfin ti mawžūtin mamrille: «anaḥ ču nmičbattyin meʕlax, bess hačč ōbu. hačči čmōyen akṯar minnaynaḥ.»
047. w ʕádatan yaʕni mišwēlun ḳīmča b-ōm mšawarča hōḏ.
048. ṯēle ōblə ḥḏučča mamellun: «aʕṭinākun zkān aḷḷa aʕṭa!»
049. mḳawwṣin w mẓaləġṭin w mʕannyin w minbaṣṭin.
050. ḳōye ōblə ḥḏučča atar ʕōbar, maffeḳ ḥammeš_emʕa warḳan aw emʕa warḳan ti hinn aw ġarḏ̣ō.
051. yīb ḥḏučča ḳaʕya ʕa korsa, mawḳef l-ʕunnū ġapplə ḥḏučča ṣmīta w mawḳeflə ḥḏučča w mnaḳḳeṭla, w ṯyillun atar ti mawžūtin, rabəʕlə ḥḏučča, mett mšawpšin w mett mẓaləġṭin, ḥetta yšawpšun xutt ti mawžūtin.
052. mḥasslin marōylə ḥḏučča m-šubōša, yīb marōylə ḥḏūṯa nṭīrin.
053. ṯyōla ḥḏučča ḥetta činfuḳ atar, ṯēle aḥḥaḏ m-ḳarribōya, mawḳef əp-ṯarʕa.
054. ṯēle aḥḥaḏ šappa m-zalmōṯlə ḥḏučča, mawḳef əp-ṯarʕa.
055. ē, hanna ti mawḳef p-ṯarʕa — anaḥ ġappaynaḥ ʕōṯṯa w law tunya šičwōyṯa w ommṯa ṣaḳʕōn, ʕamnōḥeč ṯelka — mamellun: «ana batt ʕbōyṯlə flanō!»
056. «yā ġayyer, battel!»
057. «ábatan!» čū ḳōyem m-ṯarʕa ġēr yapplull xull ṭalpe.
058. ē ṭabʕan, hanna šaleḥəl žakēt w mapplēle, w hanna mapplēle ʕbōyṯa.
059. aspiṭ ṭalpō, mbaʕʕeḏ m-ṯarʕa, ṯyillun marōylə ḥḏūṯa misčalmill ḥḏučča m-ṯarʕa.
060. xett mražīʕin, ġabərnō īlun ʕrōḏ̣ča w ẓalġuṭō, w ḥarīma īlen ʕrōḏ̣ča xett w ẓalġuṭō w reḳḏa.
061. w hinn marrīḳin m-tarbe mina miṯ ṯōlun battun yražīʕun.
062. xett ʕal-anna tarba rōššin ʕlayy ʕṭūrāt w rīḥṯa ṭōba w ruzya w mlabbas, xann la-ḥetta yimṭun l-ġapplə ḥḏūṯa, l-payṯlə ḥḏūṯa.
063. ʕōbrin ʕa payṯlə ḥḏūṯa, mōṭyin atar l-elġul l-ōḏ ḏōrča. «hanik wḏ̣ōyṯlə ḥḏučča? — hōḏ!»
064. mappyilla xomərṯa, yaʕni ppōfčlə ḥmīra, ušma xomərṯa. sōlḳa ʕa korsa w lazḳōla p-ḥaṣṣiṯ ṯarʕa w mišwa warəṯṯa m-mistīḏa, yaʕni ḥetta čxammar ʕa mahla.
065. ʕōbrin l-elġul, ṯyillun marōylə ḥḏūṯa, battun ynaḳḳṭun.
066. ḳaʕyōla emmlə ḥḏučča, w ḥḏūṯa... waḳḳef ḥḏūṯa w ḥḏučča sawa, e emmlə ḥḏučča w ḳarribayy.
067. ṯyōla emmlə ḥḏūṯa, našḳōla w mamrōla: «ahla w sahla!» w mkaššfōl lanna ṯawba ḥuwwōra.
068. mxassya ṯawba ḥuwwar, hanna ṯawblə klīla.
069. našḳōla w mkaššfōl maḳimōl lanna ġaṭa ti ḥuwwar m-ʕa ffōya w mnaḳḳṭōla.
070. w ṯēle ōblə ḥḏūṯa mnaḳḳeṭla, w mižčamʕin marōylə ḥḏūṯa xullun sawa, w ti bōʕ ynaḳḳeṭ m-xull lanna žamʕa, ṯēle mnaḳḳeṭlun.
071. m-bōṯar mil mḥasslin nuḳḳōṭa, yīb šappō waḳḳīfin elbar: «ē, ya ḥḏūṯa, ʕal_eznax nbaʕillax keləmṯa!»
072. nōfeḳ ḥḏūṯa l-elbar, šaḥṭille maḳəʕyille p-ṯēn wḏ̣ōyṯa ʕemmiš šappō.
073. lōfaš mkarr yzelle l-ʕa ḥḏučče.
074. ḥḏučče zlōla ʕa wḏ̣ōyṯa ḳaʕyōla hī w hanna ḥarīma.
075. bōʕan ytuḳḳun, bōʕan yruḳḏun, bōʕan yḏumxun — hinn ḥurr.
076. amma maščūṯa hanik? ḳayyō tayyīra w ḥḏūṯa iḳəʕ bēš šappō.
077. mičbaḳḳyin mšahhrille la-ḥetta čislaḳ šimša.
078. mil silḳaṯ šimša ḥḏučča ḏmīxa balḥōḏa w ḥḏūṯa ḳayya išher.
079. ḏukkis sōlḳa šimša mišwin afəṭrūṯa, xōla.
080. xull_ann ti išher lə-ʕṣofra mafṭar w šōṯ šāy w zelle.
081. ṯyillun ti ḏmīxin mnə-ʕrōba misčalmin.
082. ḥḏūṯa ʕōber ḏōmex balḥōḏe xett lə-ʕrōba.
083. yumkin yōma yšahhrunne xett lə-ʕṣofra, ḳaʕyillun.
084. ʕatōṯa anaḥ ġappaynaḥ m-maʕlūla, mil ṯalla ḥḏučča w ḥassel nḳūṭa, aspill ḥḏūṯa w mšahhrille lə-ʕṣofra.
085. ču maffyille yitxul hōṯe yōma.
