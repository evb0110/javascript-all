001. baḥ naḥək maʕ argīlča w ḳismō ti mičʔallfa minnayn.
002. awwal mett ḳzōzča ti xṣuṣōy l-argīlča w ti ḥaḏ̣nōl mōya.
003. ē, hōḳ ḳzōzča ḥaḏ̣nōl mōya w ṯēle p-ḥaṣṣil menna leppil argīlča, w hanna leppil argīlča mawžut bē maṣōrča miččaṣla m-mōya mubašáratan, miččaṣla m-mōya tuġray.
004. p-ḥaṣṣil lanna leppa ōṯ ṣunōyṯa, ḥaḏ̣nōl ṣafwṯa w ən-nūra ti sōḳṭa m-rayšil argīlča.
005. p-ḥaṣṣiṣ ṣunōyṯa ṯēle rayšil argīlča ti ṭaʕenəl tumbāḳ aw tuxxōna aw xalīṭ ti nimṣannʕille anaḥ bə-blōta hōxa, w ušme mtappas.
006. w m-leppil argīlča ṯēle narbīš, ṭūle čiḳrīban mečra aw mečra w robʕe aw mečra w felke.
007. hū či misčaxtemle šarōbəl argīlča ḥetta yišč bē. laḳeṭle b-īḏe ex bezzis sikōrča čamam.
008. w lanna mtappas, anaḥ nmišwille hōxa, nimxallṭille, yaʕni maḥw tepsa w tuxxōna w ḳalles zaʕčar.
009. nmayṯyille m-barrīya, nōfeḳ ʕa ṭbīʕča balḥōḏe, ču barnaš zaraʕle.
010. w ḥayle aḥḥaḏ yōḏ̣ef lēle šaġlōṯa ext másalan ḳilfōyəl burtḳān aw ḳilfōyəl ḥaẓẓurō, w warta mett asōsay w tepsa b-ōš šaġəlṯa ti ʕanimxallṭille ʕemmil baʕḏ̣a anaḥ, w mappya ṭaʕəmṯa ṭōba.
011. bōṯar ma nmišwill lanna mett ti ʕanimrakkbille ʕemmil baʕḏ̣e aw ʕanimxallṭille ʕemmil baʕḏ̣e ʕa rayšil argīlča, nmayṯyin sīxa nbaxšill rayša ḥetta yiččṣel másalan hōf faṯəḥṯa zʕōrča mn-elʕel m-ġappil xalīṭ l-leppil argīlča, r-rayšil argīlča l-leppil argīlča.
012. yīb ōṯ faṯəḥṯa zʕōr, ḥetta hwō yinḥuč ḏukkil ʕanšōṯyin anaḥ, yinḥuč tuxxōna mn-elʕel m-rayšil argīlča ʕa ḳzōzča ti b-yarkil argīlča.
013. nōḥeč hanna tuxxōna mn-elʕel, miṣṣaff m-mōya w sōleḳ mrōžaʕ b-narbīš mnə-ffōyəl mōya bidūn mā yīb īle ʕlōḳča narbīš tuġray p-tuxxōna ti ʕamnōḥeč m-rayšil argīlča.
014. w ḏukkil aḥḥaḏ batte yḏ̣ayifell rfīḳe, — ḳaʕyin másalan ṯlōṯa arpʕa ḥōḏ w ʕamšōṯyin sawa —, maṭwenn narbīš ḳalles w mapplēl ərfīḳe.
015. mišwēl īḏe ʕa ṣatre w mapplēl ərfīḳe.
016. rfīḳe taḳeḳle ʕal_īḏe w šaḳell lanna narbīš mn-īḏe, w šōṯ másalan arpaʕ ḥammeš žabḏan, ḳatt mil ḥayle, w mrōžaʕ ya mapplēl ərfīḳe, ya mražiʕlēle l-ti applēle.
017. xett maṭwēle w mražiʕlēle, laʔinnu l-mafruḏ̣ aw iṣūləl argīlča xann, innu yaṭwenn narbīš w yapplēle, w kōn la aṭwne šaġəlṯa ču manəfʕa.
018. w mafruḏ̣ b-anna šaxṣa ti mawžut, fáraḏ̣an ōṯ iṯər ṯlōṯa ḥōḏ ḥrōn ču ʕamšōṯyin argīlča, ʕamšōṯyin tuxxōna, la yžubḏess sikōrča w yšaʕʕlenna m-rayšil argīlča ti mawžut aʕle nūra, liʔannu šaġəlṯa baḥar baṣṣīra, w miʕčabrilla ču kayyīsa p-ḳaʕṯa.
019. w b-iḏ̣ōfča l-anna mett xett yaʕni zaləmṯa ti ʕamšōṯ argīlča ʕal-ann ḳismō xullun ti ʕattlaḥlun, ōṯ mett ušme maləḳṭa.
020. hanna ti mḥarrekəl nūra bē w mʕattella.
021. iza biṣraṯ mazetla, ḥawīlaṯ čiṭəf másalan mayṯ baṣṣṯa ḥačča mišwēle ʕa rayša, p-ḥaṣṣil lōḳ ḳalles xalīṭ ti šawwīlla, ti ušme mtappas.
022. w ṯēle xett, kōn iḳəʕ másalan bə-hwō ʕa sḳīfča aw ʕa ʕakkōra, ḥetta hwō la yxarrḥell nofəšṯa p-sorəʕṯa, ōṯ mett ušme ṭarbūša.
023. mišwēle hanna p-ḥaṣṣil rayša w ḥaḏ̣nōle ṣunōyṯa, mahət ʕa ṣunōyṯa p-ḥaṣṣir rayša, ḥetta hwō la yišṭaʕ baḥar b-rayšil argīlča, ti mawžut aʕle mtappas w yxarrḥenne p-sorʕṯa.
024. w anaḥ hōxa bə-blōta, argīlča keləmṯa nmiʕčḳat ču mawžūt m-ʕahta ḳatīmay baḥar, w ōṯ isčilōḥa ḥrēna, namrilla nofəšṯa.
025. w nofəšṯa čiḳrīban, aw ila ḥatta maʕḳul, aṣaḥḥ m-keləmṯil argīlča, innu: «lina čōz?»
026. «ana nōz waḷḷa l-ʕa flanō.»
027. «mō čōz čišw?»
028. «nōz nišč nofəšṯa.»
