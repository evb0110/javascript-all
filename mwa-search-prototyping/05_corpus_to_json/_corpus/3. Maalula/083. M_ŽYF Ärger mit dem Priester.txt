001. orḥa minnayy nʕazminnaḥ ʕa maščūṯa, ʕa klīla — yaws nažla.
002. ʕillinnaḥ ʕa klēsya, aḳa nappah ḳašīša, la barnaš yiščell ḥamra ti mōzet m-ʕa ḥḏuṯō.
003. anaḥ šimʕinnaḥ keləmṯa, affiččun ču tayyirill balayy w ḳōmiṯ zlill ščiččil ḥamra.
004. aḳa ḳašīša azʕel.
005. nifḳinnaḥ bə-ʕrōḏ̣ča, bess nafḏinnaḥ l-payṯlə ḥḏūṯa, willa šattīrlaḥ aḥḥaḏ dárakay ruḥlaynaḥ.
006. ḳayyīlle: «battax čayṯell žurži faḏ̣lo w əl-ʕaṭalla ṭabīb.»
007. w darakō ṣoḥəpṯa ana w hū, ṯōle tašširlīl w batte yšuḳlell rfīḳ ʕaṭalla ṭabīb.
008. amriṯ: «ču nmaffēle yzelle ʕemmax, mahma kallef amra. zēx! alō yarṣ_aʕlax.»
009. ōmar: «ču nzill, illa bann nšuḳlenne.»
010. amrille: «zēx! aḥsan mič čīxul ḳaṭəlṯa.»
011. xallṣiččil ʕaṭalla ṭabīb w tafšičče w laḳṭiččil darakō.
012. isleḳ w awḳef ʕa šīra.
013. taššričče ana nimxammen išmaṭ, zalle darakō w iṭbaḳ bē.
014. ṯōle liʕəl andrīya žamīl w ʕažāž muxx: «mō žurži? nimballeš bē bə-ḳṭōla?»
015. amrillun: «lā, ṭawwlun balayxun!»
016. amrill eččṯe, ušma faṣḥiyye: «šlūḥ hōḏ maššōyṯa w inḥuč hašš b-rayše!»
017. lōmar mkarrya.
018. ṯalla mar ḥananīya, ōmar: «mō?»
019. amrilla: «nḥūč b-rayše b-ōm maššōyṯa!»
020. niḥčaṯ bē b-ōm maššōyṯa.
021. amrišš šappō: «yalla, ažirōn!»
022. ṯōle ʕažāž w andrīya w ibəčlaš xbōṣa bē.
023. ibəčlaš mtarkal m-rayšiṭ ṭaləʕṯa l-erraʕ.
024. amrillun: «yalla taššrunnē w zlallxun!»
025. aḳam zalle, inḥeč xulle sawa mhappar huppōra.
026. ōmar: «ana nimtapparlax!»
027. amrille: «ē, zēx! ti čbaʕēle šūne.»
028. zalle l-ʕa ḳašīša amelle: «xann ču mišw bāḥ!»
029. amelle: «čūʕle mett, ana nimtapparlun.»
030. ṯiḳniṯ ču nimkarr nimruḳ m-ḳommil maġəfra, nmōreḳ m-ġayriḏ ḏokkṯa.
031. la ṭawwel w aḳa naḳlunne, amrinnaḥ: «čniḥinnaḥ m-hamme.»
