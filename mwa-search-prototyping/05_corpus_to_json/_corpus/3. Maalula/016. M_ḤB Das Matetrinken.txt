001. ana ḥannūne barkīla m-maʕlūla, xilḳiṯ ešəl ōlef w eṭšaʕ emʕa w ḥammešʕasər.
002. yōməl ballšinnaḥ bə-ščūyəl matte, ṯōle aḥḥaḏ mn-amērka b-yabruḏ.
003. zlinnaḥ sallminnaḥ aʕle ešəl ōlef w_eṭšaʕ emʕa w ṯlēṯ w ṯarč.
004. ašḳannaḥ matte, amərlaḥle: «hōḏ mō?»
005. ōmar: «matte hōḏ, nmisčaʕmlilla bə-blatōyl_amērka baḥar.»
006. šiṯlaḥla. bōṯar miš šiṯlaḥla ṯinnaḥ ʕa blōtaḥ w ḳʕinnaḥ lorkaʕ ščinnaḥ.
007. xann l-ešəl ōlef w_eṭšaʕ emʕa w ḥiməš.
008. iṯḳen ṯēḥ ommṯa mn-elbar, másalan mnə-šbabaynaḥ, ex ḳintul, ex yabruḏ, ex ġuppaʕōḏ, ṯyillun šōṯyin matte ġappayhun.
009. nizlillaḥ anaḥ liʕlayhun nšōṯyin matte.
010. lukkil iṯḳen ṯyillun liʕlaynaḥ, nžabrinnaḥ baḥ nayṯ matte ʕa payṯa w našḳenn.
011. ē, b-waḳča, mn-ešəl ḥiməš aptiṯ bə-ščūyəl matte ana.
012. w bess baḥ nišč matte, ana yaʕni ʕa nifəš ʕanmaḥək, ana bess nīḳum mnə-ʕṣofra, nōxel loḳəmṯa zʕōr, w nšōṯ matte w nšōṯ ḳahwe, w nḳōye nzill ʕa šaġəlṯi.
013. ṯḳilli hōš čiḳrīban mett ṯlēṯ w ḥammeš išən, ṯlēṯ w_ešbaʕ išən nšōṯ matte ana.
014. w bess baḥ nišč matte, nimḥaḏ̣ḏ̣rill ġāz — ōṯ ġazō zʕūrin — nmišwille ḳummaynaḥ, w nimʕappyin xūzəš šāy.
015. anaḥ ġappaynaḥ xūza izʕur, yaḥeḏle čiḳrīban eʕsar kōsyan aw ḥammešʕasər kōsyan.
016. nmišwille ʕal-anna ġāz, w ənmayṯyin kuppōyṯa w ənmayṯyin maṣṣōṣča w ənmayṯyin ʕolpṯis sukker w nmišwillen ḳummaynaḥ.
017. awwal min nmišwill lanna xūza ʕa nūra, bess yfučrun mōya ḳalles, yīb nšawwīyin p-kuppōyṯa felka matte.
018. nmafəḏ̣yin aʕla ḳalles mōya šaḥḥīnin mett činḳaʕ.
019. baʕdēn nmaffyill mōya ymuṣṭun — čūb yḳaʕḳʕun.
020. bess yḳaʕḳʕun, nōzʕa matte.
021. battun yībun mōṣṭin xann ḳalles.
022. nḳaʕyillaḥ, nmaḥḥčill lanna xūza m-ʕa ġāz w nmišwille ḳummaynaḥ w nšōṯyin ʕa mahlaynaḥ.
023. bess yaḳərṣun mōya, nimʕawītin nmišwillun ʕa nūra.
024. w bess činzaʕ matte, nimʕawītin nimfaḏ̣ḏ̣yill kuppōyṯa w nmišwin matte ḥačča w nmiščaġlin.
025. hōḏ ṣonəʕṯa ti matte.
026. ōṯ ommṯa, šaṯyill matte p-ḥalba.
027. ana ču nbaʕēla p-ḥalba.
028. ōṯ baʕḏ̣ urḥō ana nmišw finžōnəl ʕaraḳ bā, yaʕni finžōnəl ḳahwe izʕur bā w ənšaṯēla ex twō.
029. yaʕni ana l-nifəš bess nšaṯēla ʕemmil ʕaraḳ.
030. bess nišč_awwal šafəṭṯa, zlōla hōt ti ʕaraḳ, amma baʕdēn ṯōḳna ṭaʕəmṯa ṭōba w ḥalya w manẓum ʕa ṭaʕəmṯil yōnsun.
031. matte ṯyōla ʕa blatō l-ōxa l-ġappaynaḥ nawʕō l-ukkil_aḥḥaḏ mixčar nawʕa w šōṯ menne.
032. ana nixčer nawʕa, ōṯ ʕa warḳṯe ex xarīṭa xann, nixčīrle riḥmičče ʕanšōṯ menne.
033. ōṯ ġayril nawʕō ġarrbiččun, ščḥiččil lanna aḥsan m-ġayre.
034. yaʕni čiḳrīban bax čīmar ex šarōbət tutun.
035. šarōbət tutun l-ukkil aḥḥaḏ mixčar nawʕa w šōṯ menne.
036. w_exmin nšōmʕin, hī ṯyōla fart ʕa blataynaḥ l-ōxa, w ōṯ maʕmlō ġappaynaḥ mʕappyilla b-warḳōṯa w əmkappsilla w əmzappnilla.
037. aw baḥ nzubnenne ṯēle liʕlaynaḥ l-ōxa ʕa blōta ʕa tikkanō, marōyət tikkanō mayṯyin w ənzōbnin l-ukkil másalan pakēt mʕayyan robʕil kīlo, l-ukkil robʕil kīlo nmayṯyille sawa.
038. nizlillaḥ čiḳrīban ʕa yabruḏ w aṣiḥḥlaḥ másalan kīlo, felkil kīlo, xett nmayṯyille ʕimmaynaḥ.
039. nzabnille nmačimmin nmawwīnin.
040. w matte, awwal miṯ ṯalla l-ōxa ʕa blataynaḥ w əḏʕinnaḥ bā, awwal mil ayṯ l-ōxa ʕal-ōt tīrča yabruḏōy.
041. yabruḏōy w napkanōy awwal misčaʕmlull matte b-ōt tīrča, w baʕdēn taržaṯ.
042. bə-ḳlīma xulle sawa taržaṯ, amma iḳḏum mn-alkul napkanōy w yabruḏōy ti taržull matte hōxa b-ann blatō.
