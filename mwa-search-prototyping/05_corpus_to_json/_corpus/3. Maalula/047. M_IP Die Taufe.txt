001. bōṯar ma mxallfa ayya ḥormṯa ḳuryōy ṯēle ḳašīša ʕa payṯa mṣallēla, hī w ebra ṣlōṯa xṣuṣōy, mʕayyna lēla.
002. b-yōma ti ṯēmen aspill ṭefla — ʕa ḥišpōn čiḳlīta ti urtuḏuksay — aspill ṭefla ʕa klēsya, xačmille w əmšammyille, b-yōməṯ ṯēmen m-milōte, l-ṭefla.
003. xett ōṯ ṣlōṯa zʕōr lēle, mṣallyille hī.
004. hōš ahamm metti, yōməl irpiʕ, yōmət tōxla ḥormṯa ti xallīfa, hī w ebra, ʕa klēsya.
005. xett ōṯ ṣlōṯa xṣuṣōy, mṣallēla ḳašīša iḳḏum lēla, baʕdēn l-ebra.
006. baʕdēn asebəl ebra menna w mtaxxelle ʕa haykla w mamerle baʕḏ̣ ayōṯa w baʕḏ̣ ifšinō, la-ḥatta yaʕni yasmeḥle lēle w l-emme bōṯar hanna metti yiʕbar ʕa klēsya ʕala ṭūl, w bōṯar menne yičʕammaḏ.
007. uṣūlay xett ʕa ḥišpōn čiḳlīta ti maẓbuṭ bə-klēsya innu čʕammaḏ ṭefla p-ḥattōyəl irpiʕ yūm, w ṭabʕan bōṯar hanna waḳča ḳalles xett.
008. ma innu b-anna waḳča mičʔaxxrin ommṯa m-muʕmḏīṯa, ōṯ xaṭrōṯa exma išən ḥetta yʕammḏull ebrun.
009. hōši aspill psōna aw l-bisnīṯa ʕa klēsya la-ḥatta yʕammḏunne.
010. ṭabʕan maḥəḏ̣rin ahamm mett ti yaḥəḏ̣run tiḏōye w šbīna w šbīnča; iza ṭefla šbīna w šbīnča, iza bisnīṯa maḥəḏ̣ra šbīnča.
011. w lōzim yiṯḳan iʕlōna b-ōm mnasapča hōḏ l-xull_ommṯa ti ḳurayn, ti maḳərbillun ti yaḏʕillun, innu hanna ṭefla batte yičʕammaḏ w yiṯḳan ḳuryay.
012. batte yičʕammaḏ w yiṯḳan ḳuryay, liʔanna hanna mett b-nesəpṯa lēle w b-nesəpṯa t-tiḏōye muhimmay baḥar baḥar.
013. ʕōbrin ʕa klēsya, w ṭabʕan ōṯ čirčibyōṯa bə-klēsya; mišwilla ḳašišō w xattamōylə klēsya mḥaḏ̣ḏ̣rill mōya, mḥaḏ̣ḏ̣rišš šamʕa, mḥaḏ̣ḏ̣rill inžīla, mḥaḏ̣ḏ̣rill ṣlība ila axírihi ila axírihi.
014. mḏ̣awwyillə klēsya w bōṯar menna mballšin.
015. iza ṭefla izʕur mšallḥille, iza bisnīṯa aw ṭefla rabb maffyille ʕa xussū ti xassille ʕa žesme; mšaləḥlille waʕyōṯa ti barranōyan bess.
016. iza ṭefla ṭabʕan ṭaʕelle šbīna, iza ṭefəlṯa ṭaʕnōla šbīnča, w mawḳfin b-iččižōhəl šarḳa, b-iččižōhəl bāb lə-mlūki bə-klēsya w mawḳef ḳašīša ḳummayhun.
017. awwal metti raseməl išōrčəṣ ṣlība ʕa ffōyəl ṭefla ti batte yičʕammaḏ w mballeš ḳarēle ifšinō mxaramča ṭefla b-zōte, mšammyillun... ext ifšinō čaḥwēl lanna ṭefla m-ṭefla ḳayya ču txīləḏ ḏīna ḳuryay, la-ḥatta ytaxxlenne ḏ-ḏīna ti ḳuryay.
018. aybin akṯar m-ḥammeš šečča ifšīn, mett ḳaryillun p-ḥessa iʕəl, mett mamerlun ḳašīša b-leppe, sirrīyan yaʕni, ifšīna sirray.
019. ōṯ baḥar... čūb baḥar yaʕni, bann nmallax ōṯ baʕḏ̣ šaġlōṯa ḥarəkyōṯa mišwēlen ḳašīša.
020. másalan mōmar... šaġəlṯa m-šaġlōṯa nōfaḥ ʕa ṭefla ʕa šekəllə ṣlība, ʕa ffōyəṭ ṭefla w mōmar: «abʕēḏ meʕle xull rūḥa šarrīra w nežsa w muxfīya b-leppil lanna ṭefla!»
021. mamella ʕal_eṯlaṯ urəḥ, baʕdēn mkaffēl ifšīna tīḏe.
022. baʕdēn mamerlə šbīna w lə-šbičča w hinn w ṭʕinill ṭefla yintūrun ʕa žehṯa ti ġabra xetti w ṭōleb minnayn, innu yūmrun ʕemme yrufḏ̣ull šēḏa w yrufḏ̣ull šoġle w l-milaxō tīḏe w lə-ʕbōtča tīḏe w xulle metti miʕčḳat bē šēḏa eṯlaṯ xaṭran.
023. baʕdēn mʕawītin mintōrin ʕa žehṯa ti šarḳō l-uḳbil haykla w mōmrin innu hinnun ʕemmlə mšīḥa, innu hinnun mwafiḳill əmšīḥa ʕal_eṯlaṯ xaṭran, innu hinnun amīnin bə-mšīḥa eṯlaṯ xaṭran.
024. baʕdēn ḳaryill ḳanōnəl imōna aw tastūrəl imōna, hinnun ti mawžūtin xullun sawa mamrille p-ṣawṭa iʕəl.
025. w xann la-ḥatta yaʕni yūmrun baʕdēn ifšinō, w bōṯar menna mḥasslin mnə-ḳrōṯa ʕa ṭefla.
026. mballšin mnə-ḳrōṯa ʕa mōya ti mḳattšin.
027. hōxa ġā́liban lōzim yišwun tawərṯa m-mapxarča kuḥkull mōya, w ʕimmayn šamʕōṯa.
028. baʕdēn mōmrin xett ifšīna ʕa mōya.
029. baʕdēn xetti mṣallbin ʕa mōya w mbarixill mōya, ḳašīša ṭabʕan ʕammōmar hōxa, ḳašīša ʕambarīxəl mōya akṯar m-xaṭərṯa w ṯarəč.
030. baʕdēn ōxer mett mbarīxəl mōya bə-ṣlība ṭaʕelle b-īḏe.
031. baʕdēn la-ḥatta ōxer metti hōxa mṣalli ʕa mešḥa ti batte ymušḥell aw yḏuhnell žesmiṭ ṭefla bē b-ḏukkōṯa mʕayynan aw xull žesme ʕemmil baʕḏ̣il ayōṯa ti mamerlun ḳašīša.
032. baʕdēn, lamma mḥassel mnə-mšōḥəl ṭefla m-mešḥa, kamešle ḳašīša w yīb b-anna waḳča hanna šallḥunnil ṭefla m-xull waʕyōṯe ti ṭabʕan xassīlle iza ḳayyam aʕle metti waʕyōṯa.
033. kamešle p-šekla maẓbuṭ baḥar baḥar l-ṭefla bə-ḏwōṯe.
034. kaməšlēle ḏwōṯe w mraččiblēle hinn, w mwažžahər rayše l-uḳbil mōya w mġaṭṭesle m-mōya b-ešmil ōba w l-ebra w r-rūh əl-ḳudus ʕal_eṯlaṯ xaṭran w maḳemle w mawḳefle p-ḥaṣṣil mōya maxramča yiḥḥuč meʕle mōya ti ōb ʕa žesme w msallemle mʕōwet xaṭərṯa ḥrīṯa l-əšbīna aw lə-šbičča, ḥasab ma yīb hanna ṭefla aw bisnīṯa.
035. w hōxa atar mballeš... šaġlōṯa ḥrinyōṯa.
