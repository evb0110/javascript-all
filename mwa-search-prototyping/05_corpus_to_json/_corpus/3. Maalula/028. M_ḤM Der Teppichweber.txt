001. ʕa zamōnəl eppay — alō yarəḥmenne — ḥōne ʕaptalla milōne wīle nawella miščġel aʕla.
002. ana l-emmat awʕiṯ xann, ṯēle mett šaġəlṯil boġta, zelle miščġelle eppay.
003. amrill_eppay: «mō hanna šoġla mō?»
004. ōmar: «wrāx eppay, ōṯ nawella ġappil ḏōḏax ʕaptalla ʕanizlillaḥ nmiščaġlin mett boġta ti mamellaḥ meʕle w nšōḳlin aġra.
005. amrille: «aylfī ḳalles xett ana!»
006. ē, l-uxxil miṯ ṯēḥ boġta, nzill ana w eppay m-ġayrl_imōḏ — alō yarəḥmenne w yarəḥmell miṯōx — nḳaʕīl ḳūre w nimfarraġ niḥəm ext ʕammiščġel.
007. awwal b-awwal ilfiččil lanna kōra.
008. amrill_eppay: «ana bann nizbun nawella w nišwenna p-payṯ hōxa w niščġel ʕa mahəl.»
009. ōmar: «ē, mō aʕle!»
010. zlill zabniṯ xšurīṯa w našričča b-anna felka, išwiṯ eḥḏa xann w eḥḏa xann hōxa.
011. w baʕdēn išwiṯ eḥḏa mn-elʕel w eḥḏa mn-erraʕ b-ʕarḏ̣a, w iṯḳen mʔaššarəl eppay ex nšawwel lōḏ nawella.
012. ayṯinnaḥ maḳəḏḥa w ṯiḳninnaḥ nḳaḏḥilla ḏukkil baḥ nišwell lōḏ xšurīṯa sōlḳa w nōḥča ʕa hwōyəl ʕamra.
013.
014. battax ṯarč əḏrōʕ nmišwilla, battax arpaʕ ḏrōʕ nmišwilla, battaḥ ḏrōʕa w felka...
015. ōṯ yaʕni ḳiḏḥō ḳiḏḥō, w hōx xšurīṯa sōlḳa w nōḥča.
016. ṯill ayṯiččil lōx xšurīṯa w zabničča, w ayṯiṯ maḳəḏḥa, w ṯiḳniṯ nmišwēla ḳiḏḥō ḳiḏḥō l-ōx xšurīṯa.
017. baʕdēn zabniṯ mṣarḳa ti tōḳḳin bē w zabniṯ sayfṯa w zabniṯ kōpsa.
018. hanna kōpsa sōleḳ l-elʕel, bess bax čfurḳell ḥuṭō, čmaḥḥečəl lanna kōpsa, iḏʕič exət.
019. ē, hanna kōpsa čmasseḳle b-anna mēsseḳ.
020. baʕdēn ōṯ sayfṯa, nmišwēl kaff ana aʕla, w hōḏ sayfṯa b-īḏa, nimʕapparla b-īḏa, w yīb kaffi ʕamma lōṭeḥ ʕal-anna ʕamra.
021. xann ḥetta l-ṭarfil boġta, boġta ḳīmčil mečra, bess aḳal ḳalles, ḥett čitḥul hōs sayfṯa.
022. nḳalebla xann ʕa sayfṯa xann, nimʕapparəl lanna ḳīsa yīb eppe ḥuṭōyəl ʕamra, nlōfef ʕa ḳīsa ḥuṭōyəl ʕamra, w nimʕapparəl lanna ḳīsa bēl lann ḥuṭō w nmaffeḳəl lōs sayfṯa.
023. nmaḥḥečəl kōpsa, ṯōḳen atar mō? iṯḳen hanna kōpsa bess yiḥḥuč ifraḳ ḥuṭō.
024. ḥūṭa ti šwičče ana ilṭeḥ w zalle.
025. aḥḥčiččil lanna kōpsa iṯḳen ḥatta orḥa ḥrīṯa, ḥetta čišwenne orḥa ḥrīṯa.
026. ē, šaḳliččil lōṣ ṣanəʕṯa w l-ḥamdulillāh iṯḳen ṯēḥ buġtō w nmišwin xuržō.
027. bess p-ṣayfōyṯa nlaḥeḳəl šoġla yaʕni. ʕaža? fallōḥa ana.
028. p-šičwōyṯa miṯ ṯēḥ boġta, nmiščġelle, ṯēḥ xorža, nmiščġelle.
029. baʕdēn infeḳ mn-ann ti naylo, šayrō šayrō, nžattillen b-baʕḏ̣inn w nlaffillen kapkubō w nmišwillun xuržō.
030. ē, l-uxxil šičwōyṯa ṯēḥ šoġla w nmiščaġlin. bess xann.
