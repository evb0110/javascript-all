001. orḥa nībin nizʕūrin, ʕumraynaḥ yaʕni mett arpaʕʕasər išən.
002. silḳiṯ ana, fēris, w_aḥḥaḏ ušme ʕazīz šōʕra ʕa ʕarḳūba p-ḥaṣṣil payṯaḥ.
003. silḳinnaḥ l-elʕel, ḥminnaḥ xēfa rabb, wazne nōfeḳ mett ṯarč_emʕa kīlo, ṯaḳḳen ex ṭōpṯa mtawwar, mtaḥpal yaʕni.
004. amrille: «ṯāx ntaḥəklell lanna xēfa!», w ču nyaḏḏīʕin mō batte yinfuḳ m-taḥkīll lanna xēfa, w erraʕ minnaynaḥ ōṯ payṯyōṯa baḥar.
005. ōmar: «ē», tafəšlaḥəl lanna xēfa, inḥeč ʕa... taḥkel banna ʕarḳūba, masōfča mett ṯarč eṯlaṯ emʕa mičər.
006. iḥbaṭ ʕa payṯa l-šaxṣa ušme ʕali ḥammūd, hanna m-rappōylə blōta yaʕni.
007. waybin žmīʕin ġappe ommṯa baḥar, akṯar mn-eʕsar ḥammešʕasər zalman.
008. ḏukkil isḳaṭ hanna xēfa, ražžaṯ blōta xulla sawa, liʔannu awwal mett imḥaḳ ʕakkōrəš šimenṭo, baʕdēn inḥeč ʕa ʕakkōrlə xšūra, čbarle šeṯṯ ešbaʕ xšurīyan.
009. ḏukkil iḥbaṭ ʕa payṯe, inḥeč hanna ʕafra ʕlayy w ḳōmaṯ hōḏ ġabrṯa elġul, lorkaʕ baḳḳar ex battayy ynufḳun m-ṯarʕa.
010. ana ḏukkil iḥmiṯ xann iṯḳen ʕimmaynaḥ, šamṭiṯ b-anna ʕarḳūba.
011. ōṯ šīra, ṭamriṯ erraʕ menne.
012. ʕazīz šōʕra la aḳtar yišmuṭ, ōčem b-ʕarḳūba.
013. isleḳ fōzi w ḥammūd, bnōyəl ʕali, yiḥmun mō iṯḳen, bōṯar mett robʕiš šaʕṯa, mil ahət hanna ġubōra w baḳḳar ex ynufḳun m-payṯa.
014. isleḳ ʕa ʕarḳūba, ḥmull ʕazīz, laḳṭunne.
015. ʕazīz m-zawʕe miskīna šayšar bə-brōḳe.
016. amellun: «w ḥayyil alō, čūb ana, hanna fēris ti taḥəklil xēfa.»
017. iṯḳen mtawwrin aʕəl, ana niṭmer, la sčahət aʕəl.
018. ʕirpaṯ šimša w ana nḳayyam elʕel.
019. eppay šattar ommṯa ytawwrun aʕəl, azaʕ aʕəl, liʔannu ana nwaḥtōnay nōb ġappe p-payṯa.
020. ḏukkil massaṯ tunya kayyes, ana niḥčiṯ m-ʕarḳūba.
021. niḥčiṯ ʕa payṯa, ʕayniṯ m-šuppōka xann, ḥmiččil_eppay ġappe ommṯa w ʕamsapseb aʕəl.
022. ḥakiččil_emmay m-šuppōka, emmay ḳaʕya ʕambōxya.
023. amrilla: «ṯill ana.»
024. ōmar: «hanik čōb? ya čḳubrinni, ʕbār!»
025. amrilla: «ḳaṭill_eppay.»
026. ōmar: «lā, ʕbār!»
027. m-ʕabərṯi tuġray nawīll b-anna kaffa w m-maləḳṭa.
028. la_wkʕi baḥar, bess ana muxrōmča nxallṣell baʕḏ̣ šwiččil ḥōl ʕanbōx w tuġray zlill ʕa farəšṯa.
029. atar hann əġmōʕča, stiḳō anaḥ w hinn yaʕni w šbabaynaḥ.
030. amrull_eppay: «ṭā́lama šaġəlṯa salimōy w hanna, ču battaynaḥ mett.»
031. bess amellun eppay: «mō čičḏ̣arrīrin anaḥ ntafʕille.»
032. mappēlun xšurō, mṣallḥill payṯun w mallex ḥōla.
033. atar ana, m-žokər mn-anna ʕazīz, ḳōmiṯ assḳiččil ḥōne bōṯar iṯər ṯlōṯa yūm ʕa ʕarḳūba, lēle w l-aḥḥaḏ ušme fawwāz, fawwāz ḥalāl.
034. amrillun: «battaḥ nišw ʕēḏəl ʕēṣ-ṣlība.
035. hōḏ b-ʔāb, iḳḏum m-ʕēḏəl ʕēṣ-ṣlība.
036. ōṯ ʕeššil ʕurəʕrō summūḳin erraʕ m-sīḥa, abəʕḏiṯ miʕlayy ḳalles, amrillun: «ḳulʕōn hanna sīḥa!»
037. zallun yḳulʕuss sīḥa, bess mḥunne hwōyṯa, ōfez ʕurəʕrō summūḳin bə-ffayy.
038. fawwāz ḳarṭe mett iṯər ṯlōṯa ʕurəʕri, hōṯe ʕazīz ḳarṭunne mett ḥiməš šičč ʕurəʕri, w mōmrin innu ʕurʕra summōḳa, kōn arpʕa ḥamša ḳarṭill_aḥḥaḏ mōyeṯ.
039. ana nimʕayn aʕle, nmiščaḥlə ffōye xullun ʕurəʕrō tappīšin ʕa ffōye w balleš əṣyūḥa.
040. batte yizʕuḳ «yā ʕaḏra», lorkaʕ infeḳ ḥesse.
041. ana taššriččun w šamṭiṯ.
042. fawwāz inḥeč ʕa blōta, amell tiḏōye, amellun: «ebərxun ḳarṭunne ʕurəʕrō, ču ḳattar yallex; ōb b-ʕarḳūba.»
043. isleḳ ṭaʕnunne w_aḥḥčunne, infeḥ ex ṭabla.
044. ḏnōye uxxul eḥḏa ṯiḳnaṯ iṯər fišək, ffōye ču bayyen kesmun mō hinn.
045. ġappaynaḥ ḥkīma, daktōr nuṣralla, wōb ḳayya čū izel ʕa frānsa yičxarraž; ḳayyam hōxa, mawžut bə-blōta yaʕni.
046. zallun ayṯlulle, ḥiməl lanna psōna xann, amellun: «hanna mō? čūle twō, bess nōz nawṣefəlxun waṣəfṯa bižūz čaẓbeṭ.»
047. amellun: «ayṯōn ḥalla w šwōn aʕle ḥalla! kōn mn-ōš l-mett šaʕṯa hanna ʕubya tīḏe balleš yzelle, maʕnōyṯa mičwažžah l-xayra, mayṭeb, w kōn la zelle, maʕnōyṯa maxṭar.»
048. šwull lōḏ ʕamalōyṯa, zallun ayṯ mett xalḳīnəl ḥalla w šwunne bē w_iṯḳen tōlḳin ʕa rayše w šalḥunne b-zulṭe w_iṯḳen tōlḳin aʕle.
049. ē, l-ḥamd li-llāh ayṭeb, w hōš ayṯā ʕurəʕra aw ḏapparīṯa, šunā aʕle, lorkaʕ ḳarṭačče liʔannu iṯḳen žesme xulle samna w ġappe manāʕa.
050. hōḏ hī ḳeṣṣṯa, nčahyaṯ.
