001. ana sarkes ebər ḏēba ḳattaḥ m-maʕlūla.
002. ʕumər šubəʕ w eṭšaʕ išən, ḳalles ḥrīṯa ṯōḳen ʕumri ṯmēn išən.
003. exət nmiḥčaflin imōḏ b-ʕēḏəl berkṯa bə-blōta?
004. ʕēḏəl berkṯa b-ʕisər w arpʕa aylul.
005. waybin b-zamōna iḳḏum mn-irpiʕ išən miḥčaflin ʕēḏ berkṯa w ʕēḏ mar sarkes sawa, liʔanni waybin manḥōy, mallxin ʕa ḥišpōna šarḳō, w maʕrbōy mallxin ʕa ḥišpōna ġarbō.
006. ḏukklə čwaḥḥat ḥišpōna inəfṣal ʕēḏ berkṯa maʕ ʕēḏ mar sarkes.
007. afaš exət nmiḥčaflin bē?
008. anik mil ōṯ šappa mʕallay, lōb b-ḏemseḳ máṯalan ʕammiščġel, yumōyəl ʕiḏō, mawsmill ʕiḏō ṯēle ʕa maʕlūla, liʔanni ġappaynaḥ ʕēḏ marč marya p-ṣaḏanōy, w baʕdēn ʕēḏ ʕēṣ-ṣlība bə-blōta, w baʕdēn ʕēḏ berkṯa, w baʕdēn ʕēḏ mar sarkes.
009. fa ṯyillun b-ōḏ fačərṯa mn-awwal ʕēḏ marč marya l-axerčil ʕēḏ mar sarkes, ṯyillun xull šappō ʕa blōta, wa-law ʕammiščaġlin b-ḏemseḳ.
010. ti ču maḳtar yṯēle, ṯēle yumōyəl ʕēḏa m-kull budd.
011. ṭabʕan ōṯ baʕḏ̣ kilmōṯa nmišwillen p-siryōn, w baʕḏ̣ kilmōṯa nmišwillen b-ʕárabeṯ, exmil trīžan bə-blōtaḥ.
012. exət nmiḥčaflin bē?
013. awwal metti čḥamēl lann bisinō mintōrin mxarramča ylummun šarṭuṭō.
014. ti ġappe marfaḳṯa ʕaččīḳa, ti ġappe ṯawba ʕaččeḳ, ti ġappe metti ʕaččeḳ mičxarraḥ yaʕni mapplillun, w mayṯyin kōza w mižčamʕin p-sōḥṯil mar_ilyas, bə-klēsyil mar_ilyas.
015. klēsyil mar_ilyas īla sōḥṯa, mižčamʕin elhel.
016. bess yiṯḳan xann čiʕčam tunya ḳalles, mabətya ḥafəlṯa, mabətya ḥafəlṯa bīma? — p-tabəkṯa.
017. ti ʕammišwin mašəʕlō mišwin mašəʕlō, ti ču ʕammišwin mašəʕlō tōpkin w mʕannyin.
018. awwalča b-zamōna ʕaččīḳa tabəkṯa wayba ḥarīma baləḥḏinn tōpkan, w šappō tōpkin baləḥḏinn.
019. tōpkin ʕa zamra aw tōpkin ʕa šuppōpča aw tōpḳin ʕa ḳawla.
020. ḳawla yaʕni ex šōʕra, šōʕra ṯōḳen maptēlun, w ṯōḳnin hinn maḥərfin.
021. w tabəkṯa ōṯ ṯlōṯa arpʕa nawəʕ m-tabəkṯa, mett tabəkṯa máṯalan sariʕōy, tabəkṯa ḳalles ḳalles, tabəkṯa hatya, tabəkṯa rōkna ila axírihi.
022. hann šarṭuṭō, hanna kōza ti mayṯyille, ṯōḳnin lōffin b-ann šarṭuṭō ext kasmil kuppō, mšammyillun kuppō, w mġaṭṭsillun b-anna kōza.
023. hanna mxaramča ysulḳun b-lēlya ʕa ḏayril berkṯa, xṣūṣan b-iʕčibōra b-zamōna ʕaččīḳa la wōṯ káhraba.
024. lakin xetti b-anna zamōna wa-law ōṯ káhraba ʕammišwin xetti kōza, bessi čūb ex zamōna ʕaččīḳa kuppōyəš šarṭuṭō w ġayre w sawōye.
025. laʔ, mašəʕlō mraččbin ex mašəʕlō ti nḥamyillun p-sī́nama b-ann blatō ti hōt tunya.
026. b-ōt tabəkṯa, ṭabʕan tabəkṯa ču naššīfa, tabəkṯa ippa ščūyəl ʕaraḳ, tabəkṯa ippa kayfa, ippa baṣṭa ippa...
027. b-zamōna ʕaččiḳa waybin mḳawwsin, imōḏ lorkaʕ ḳawwes, yaʕni iṯḳen mamnuʕ.
028. bess yiṯḳan waḳča mōmrin ḥazḳill ʕroḏ̣ča, yaʕni mišwin ʕrōḏ̣ča.
029. w əʕrōḏ̣ča ṯōḳnin mičnawmsin bā w mhawbrin bā w zōʕḳin bā w šōṯyin ʕaraḳ w ila axírihi, w mallxin ḳalles ḳalles w ḳummayn hann mašəʕlō.
030. mašəʕla ḳommil ḥarīma, mašəʕla ḳommiš šappō, mašəʕla... l-ḥāṣlo mallxin hann mašəʕlō ḳommlə ʕrōḏ̣ča w hōʕ ʕrōḏ̣ča mallxa.
031. w laxṯa l-ʕrōḏ̣ča ṯōḳna ḳalles ḳalles, yaʕni l-ḥaḳīḳča innu ʕrōḏ̣ča mkayyfin bā šappō baḥar.
032. sōlḳin ḳalles ḳalles ḥetta yimṭun l-berkṯa.
033. b-ḏayril berkṯa ṭabʕan elʕel misčaḳəblillun raʔīsčiḏ ḏayra w lōb ōṯ mett muṭrōna, lōb ōṯ mett xurō ōṯyin m-ḏemseḳ mxaramča ṯēn yōma yṣallun misčaḳəblillun.
034. mišwillun rayōṯa l-ann xurō, mišwin rōyṯa máṯalan r-raʔīsṯiḏ ḏayra, mišwin rōyṯa.
035. w hinn marrīḳin p-tarbō, ti mbayynin bə-blōta mišwillun rayōṯa w hinn sallīḳin.
036. xetti tōpkin b-berkṯa, ṯōḳna berkṯa mḳattmōlun wažbōṯa, yaʕni mḳattmōlun ʕaraḳ, ḏayril berkṯa mḳattemlun ʕaraḳ w mḳattemlun māza ʕemmil ʕaraḳ.
037. ṣunōyṯa mintōr ʕemmil lōt tabəkṯa w mintōr ʕal-anna šaʕba ti mawžut ellel.
038. tōpkin š-šaʕṯa ṯarčʕasər, ōṯ xaṭrōṯa š-šaʕṯa eḥḏa.
039. xett tabəkṯa nefšil metti, zamra, šuppōpča; b-ann yumō misčaʕmlidd durbakke xetti ʕemmiš šuppōpča aw ʕemmiz zamra aw ʕa ḳawla aw ʕa ʕunnū.
040. tōpkin l-ḥāṣlo la-ḥetta čiṯḳan šaʕṯa ṯarčʕasər, ōṯ xaṭrōṯa l-eḥḏa.
041. fōrṭa tabəkṯa, nōḥčin ʕa blōta w ukkil mōn zelle ʕa payṯa ʕala bina ṯēn yōma batte yiṯḳan xenša.
042. ṯēn yōma ṭabʕan tōḳḳin hann žarsō.
043. inšiṯ nmallxun, bess ysulḳun bə-ʕrōḏ̣ča w yaḳərbun yimṭun l-ḏayril berkṯa, awwal min nōfḳin m-mar_ilyas, tōḳeḳ naḳōsəl mar_ilyas.
044. taḳḳill naḳōsəl mar_ilyas ex kasəmlə wtōʕa, w iḳḏum miy ynufḏun l-berkṯa xetti m-masōfča kayyīsa misčaḳbellun naḳōsəl berkṯa xetti tōḳeḳ.
045. ṯōḳen tōḳeḳ naḳōsəl mar_ilyas w naḳōsəl berkṯa w ġayre w sawōye l-ḥāṣlo.
046. ṯēn yōma amar batte yiṯḳan ṣlōṯa.
047. hōxa šaġəlṯa, ḳalles yaʕni aḥḥaḏ bōheč yimrenna, liʔanni xutt ti waybin ʕa tabəkṯa, w xutt ti waybin bə-ʕrōḏ̣ča, w xutt ti waybin kayyīfin awwal yōma, yaʕni baḥ nīmar ḳesma minnayn ḳalles ti sōleḳ ʕa ṣlōṯa.
048. ti ṯēle ʕa ṣlōṯa ġarība akṯar mn-alkul, liʔanni b-ōṯe yōma yīb ōṯ b-ḏayril berkṯa maḥəšra l-ġarība baḥar.
049. ṯyillun m-xulli blatō čiḳrīban; hanik ōṯ blōta máṯalan ḳuryōy, ṯēle menna zawwarō.
050. ōṯ xaṭrōṯa baḥar ṯēle m-ġūṭṯa zawwarō ʕa berkṯa.
051. ṭabʕan ṯēn yōma xenša žōyez yīb ōṯ muṭrōna, xenša žōyez yīb čūṯ muṭrōna, ʕala kull ḥāl yīb ōṯ wafta m-batraxōnča m-ḏemseḳ mṣallyin.
052. ṭabʕan šappō anik aybin ti waybin bə-ʕrōḏ̣ča rumiš?
053. yīb žammiʕill ḥalayn ġappil ḳawwōla, yaʕni ġappiš šōʕra ti maptēlun bə-ʕrōḏ̣ča.
054. bess yiḏʕun innu ḥassel mnə-ṣlōṯa, ti ʕamṣalli nōḥeč mižčmaʕ ʕimmayn, w ti ču ʕamṣalli yīb ōb ġappayn.
055. mražīʕin xetti sōlḳin bə-ʕrōḏ̣ča m-payṯil ḳawwōla aw m-sōḥṯil mar_ilyas, mražīʕin sōlḳin bə-ʕrōḏ̣ča ʕa berkṯa.
056. w miščaġla xetti tabəkṯa mražīʕa b-berkṯa l-bōṯar alūla lil-ʕaṣr, l-šaʕṯa arpaʕ ōṯ xaṭrōṯa, š-šaʕṯa ḥammeš, ʕa hwōyun.
057. w miščarkin šappōylə blōta xullun sawa, ču barnaš mičʔaxxar ábatan, liʔanni ʕēḏa čiḳrīban nmaḳtrin nḥušpenna ʕēḏlə blōta mn-awwalča l-axerča.
058. ē, iḳḏum mič čiʕčam tunya mražīʕin nōḥčin m-ḏayril berkṯa.
059. yā mražīʕin ʕa ḏayril mar_ilyas, bess yīb iṯḳen ḳallīlin baḥar, čūb ext_awwal lēlya willa ex ʕṣofra.
060. laʔ, yīb iṯḳen ḳallīlin, aḳal, hann ti ḳayyōmin šaṯṯīyin ḳalles b-zawta, hann ti ḳayya ʕa balinn ḳalles kayfa.
061. hannun ṯōḳnin nōḥčin bə-ʕrōḏ̣ča xetti yā ʕa ḏayril mar žuryes, yā ʕa klēsyil mar ilyas w tapkillun ḳalles w mamrill baʕḏ̣inn: «kull ʕām w intu sālimīn!»
062. w ōxer ʕunnīṯa bə-ʕrōḏ̣ča nmōmrin: «kull ʕāmin w intum sālimīn!»
063. xett battax?
