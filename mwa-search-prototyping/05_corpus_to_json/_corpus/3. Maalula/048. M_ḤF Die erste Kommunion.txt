001. hōš baḥ naḥək maʕ_awwal ʔurbāne.
002. bess yiṯḳan ʕomril ṭefla mett šeṯṯ išən, ṯōḳen batte yišwulle awwal ʔurbāne.
003. mižčamʕin ʕasra, ḥemmeščaʕsar, ʕisər, xutt ti b-ōš šenna hann ṭiflō, mšattrille ḥetta yišw awwal ʔurbāne, mšattrille l-ġappil rahbōṯa.
004. mḥáttitin yōma ti batte yišwull awwal ʔurbāne bē.
005. iḳḏum mn-anna yōma mett ṯlōṯa yarəḥ, mačimmin mtarrbill lann ṭiflō w mayəlfillun.
006. mayəlfillun ʕa ṣlōṯa, mayəlfillun čirtīla, mayəlfillun ex yiḳrull rasōyel, mayəlfillun mett la yišwun šaġlōṯa ču manfʕan, yaʕni xulle mett mtarrbillun ʕayattil lanna yōma hanna.
007. bess yaḳreb yōma w yiṯḳan ti battun yišwull awwal ʔurbāne bē, nōḥčin mižčamʕin ġappil rahbōṯa erraʕ ḳommil klēsya ti mar žuryes, w ḳesma sōlḳin mzayynill əklēsya.
008. mzayynilla šriṭyōṯa w warta, w mišwin ʕal-ann maḳəʕtō ti batte yiḳʕullun hann ṭiflō ʕlayy šarəšfō ḥuwwūrin.
009. erraʕ mxassyill lann ṭiflō ṯawbō ḥuwwūrin rrīxin, w maffḳillun mtarrbillun, w yīb hōṯe yōma ṯyillun billa fṭūra, čū lōzim yafəṭrun mett.
010. baʕdēn ṣaffilun p-ṣeffa w ṣōlḳin ʕa klēsya ti mar lawandīyus l-elʕel, w hinn sallīḳin xull tarba ṣfīfin p-ṣeffa.
011. ʕōllin l-elġul ʕa klēsya w ḳaʕyillun ḳommil lann maḳəʕtō ti šawwiyillun šaršfō ḥuwwūrin.
012. hōxa atar bə-klēsya ṯōḳen ṣlōṯa l-ʕāde, xenša l-ʕāde.
013. baʕdēn hann ṭiflō hinn ḳaryill rasōyel w mamrill fīʕl in-nadāme, mičnattmin yaʕni ʕa xṭiyōṯa ti šawwiyillun w miʕčarfin, baʕdēn mičḳattmin mičnawīlin awwal ḳurpōna, aspill awwal ḳurpanīṯa.
014. bess yḥassel xenša, nōfḳin mnə-klēsya mražīʕin l-ġappil rahbōṯa.
015. hōxa atar mappyillun kōsčil ḥalba mfaṭṭrillun w uxxul aḥḥaḏ xett šaḳəfṯil gato, mlabbasīṯa, ḥaẓẓūra.
016. baʕdēn zlillun, uxxul mōn zelle ʕa payṯa.
017. p-payṯa atar, yīb ommṯa másalan ti īlun bnō batte yišwun awwal ʔurbāne maʕzmill ḳarribayy w ahlōyṯa w əṯyillun.
018. ōṯ minnayy, mišwin ḥafəlṯa zʕōr, ōṯ minnayy l-ʕāde.
019. baʕḏen ōṯ ommṯa mṣawwrill əbnayy, hinn w ʕammičnawīlin w hinn sallīḳin ʕa klēsya, w hinn ʕammafəṭrin, yaʕni ṣuryōṯa l-zekra.
