001. ešəl eṯlaṯ emʕa w ʕisər bōṯar mšīḥa, wōṯ malka p-ḳuṣṭanṭinīye ušme ḳuṣṭanṭīn, w eččṯe ušma hilōne.
002. b-ōṯe waḳča waybin waṯanōyin w čnaṣran.
003. waḳčil čnaṣran iṯḳen imōnun bə-mšīḥa iḳw baḥar.
004. fakkraṯ hilōne čṯēla čzurell ḳotša w čtawwar ʕa ṣlība ti inəṣlab aʕle mšīḥa w čaffḳenne.
005. amrōl malka, innu batta čzella ʕa ḳotša ttawwar ʕa ṣlība, w ču batta črōžaʕ, ḥetta čiščaḥyenne w črufʕenne ʕa aʕla ʕarḳūba p-ḳotša.
006. amella: «zīš, bess anaḥ hōxa ex baḥ niḏeʕ, lōb ščaḥyčull ṣlība willa lā?»
007. amrōle: «bess niffuḳ m-ḳuṣṭanṭinīye, p-tarbaḥ nmōrḳin ʕal-ann blatō, blōta blōta.
008. uxxmil nmōrḳin ʕa blōta namrill marōylə blōta: anaḥ nōzin ʕa ḳotša ntawwar ʕa ṣlība ti inəṣlab aʕle mšīḥa, w hačxun hōxa bess čiḥmun nūra m-buʕḏa, čsōlḳin ʕa aʕla ʕarḳūba w čimšaʕʕlin nūra, liʔannu anaḥ bess niščaḥyell əṣlība, baḥ nislaḳ ʕa aʕla ʕarḳūba w nšaʕʕel nūra.
009. w haččxun hōxa p-ḳuṣṭanṭinīye bess čuḥmun nūra ʕa ʕarḳubō, čyōḏʕin, innu ščaḥylaḥlə ṣlība.»
010. amella malka: «kayyes hanna šawra. ččaxlōn ʕa_alō w zlallxun!»
011. nifḳaṯ m-ġappil malka w žahhzaččil zalmōṯa ti battayhun yizlullun ʕemma w allxaṯ, w hī xulla imōna innu batta čisčaḥyell əṣlība.
012. isḳel allīxin mnə-blōta lə-blōta exmil aḥkinnaḥ, ḥetta imṭ ʕa ḳotša.
013. waḳčil imṭ iṯḳen mtawwrin ʕa ṣlība, ḥetta ščaḥyunne.
014. waḳčil ščaḥyunne, assḳunne w isleḳ ʕa ʕarḳūba, naṣpunne w šaʕʕel nūra ḳomme.
015. w iṯḳen hann ommṯa b-ann blatō, xutt ti ḥamēl nūra sōleḳ ʕa aʕla ḏokkṯa w əmšaʕʕel nūra, w ṯiḳnaṯ hōn nūra ʕal-ann ʕarḳubō m-ḳotša l-ḳuṣṭanṭinīye w iməṭ xebra innu ščaḥyull əṣlība ʕayattil hilōne.
016. wōb yōma ti irčfaʕ bē ṣlība ṯleččaʕsar b-aylul, w iṯḳen blatō uxxl_ešna b-anna yōma rafʕill ṣlibō w əmšaʕʕlin nūra.
017. w mn-ōṯe waḳča l-imōḏ la čbaḳḳ w lā blōta mšaʕʕla nūra w rafʕill ṣlība, illa maʕlūla čbaḳḳaṯ mḥafīẓa ʕal-anna ʕēḏa w miḥčafla bē baḥar.
018. w ṯēle ommṯa m-xull əblatō mfarrġin, amma ex marōyəl maʕlūla mʕayyḏin b-anna ʕēḏa, hanna ti baḥ naḥək meʕle hōš.
019. iḳḏum m-ʕēḏa b-ʕasra yūm mižčamʕin šappō ʕemmil baʕḏ̣inn, w nōfḳin ʕa barrīya mḥaṭṭbin siḥō w əmžammʕin ḏlūḳa, w massḳille ʕa rayšil šenna, mžammʕille elʕel.
020. hanna iḳḏum mett ʕisər išən w ər-roḥla, amma m-ʕisər išən w xann, lorkaʕ ḥaṭṭeb w la asseḳ ḏlūḳa.
021. iṯḳen massḳin tulabō ti kawžūk, w hann ču battayhun waḳča baḥar.
022. šobʕa yūm iḳḏum m-ʕēḏa mʕayyin yassḳun emʕa tulōb.
023. amma b-nesəpṯa l-ḳurmō, mn-awwal ma mballšin b-ʕēḏa l-imōḏ, nōḥčin šappō ʕa šiḳya.
024. anik mil ōṯ xšurīṯa nakkība našrilla, aw ōṯ ommṯa ġappayhun xšurō mičbarrʕin bōn l-ʕēḏa, w našrillun ḳurmō ḳurmō, w massḳillun ʕa rayšil šenna l-ḳūrlə ḏlūḳa b-awwalča, tulabō imōḏ.
025. atar iḳḏum m-ʕēḏa bə-ṯlōṯa yūm, yīb tulabō w ḳurmō iṯḳen p-šenna elʕel, massḳill əṣlība w naṣpille b-rayšil šenna.
026. bess hanna iḳḏum ma yiṯḳan káhraba bə-blōta.
027. amma mn-ešəl ōlef w eṭšaʕ emʕa w ḥiməš, waḳčil iṯḳen káhraba bə-blōta, išw ʕa ṣlība lambōṯa lə-nyōn w iṯḳen manəhrille.
028. hanna ʕa šenna ġarbōyṯa, bōṯar fačərṯa išw ṣlība ḥrēna ʕa šenna šarḳōyṯa.
029. baʕdēn iṯḳen ommṯa mišwin ṣlibō w naṣpillun ʕa ʕakkarōyəl payṯyōṯa.
030. mett mišwin lawnil ballaryōṯa zrōḳan, mett summōḳan, mett lambōṯa lə-nyōn, w iṯḳen mzayynill tarbō w mišwin balžaktarō, yanəhrun ʕa šenna.
031. uxxul_aḥḥaḏ yīb lawne šekla, mšarḳlə blōta ḥetta činfuḏ l-žehṯa ġarbōyṯa čḥamēla xulla nuhrō w əṣlibō nṣībin ʕa ʕakkarō w anḥīrin.
032. ʕrōba taḳḳill naḳusō bə-klēsya iḳḏum m-ʕēḏa b-yōma, ṯleččaʕsar b-yarḥa.
033. sōlḳin ṭiflō ti ʕumrun erraʕ mn-eʕsar išən, sōlḳin ʕa ʕarḳūba erraʕ m-šenna.
034. mšaʕʕlin nūra bə-ṯrinn, ʕarḳūba šarḳō w ġarbō w mačimmin mʕannyin lə-ʕṣofra.
035. w hanna yōma xull_ommṯa ʕžīḳa w ʕamžahhza xōla, ḥetta yōmēl ʕēḏa xulle mett žōhez, liʔannu yōməl ʕēḏa mižčamʕan ʕaylōṯa ʕemmil baʕḏ̣inn.
036. w ḳarribō w əstiḳō mižčamʕin xullun, ōxlin w šōṯyin.
037. ṯleččaʕsar b-aylul, yōməl ʕēḏa, iḳḏum mn-alūla, ṯyōla šurṭa ʕa blōta, ḥetta ynaẓẓmull sayra.
038. mett ḳaʕyillun b-awwalčlə blōta w mett ḳaʕyillun b-rayšil ḏaḥaḳōna ti maʕrba, ḥetta ymunʕull sayyaryōṯa yʕullun ʕa blōta, mett la yiṯḳan zaḥəmṯa p-sōḥṯlə blōta.
039. atar ʕayattil xann mawḳfill sayyaryōṯa b-awwalčlə blōta w ʕōllin ommṯa laxṯa.
040. w ḳesma ḥrēna m-šurṭa misḳel ġawwōyṯlə blōta, mett əp-sōḥṯa, mett əb-ḏayril mar sarkes, mett əb-ḏayril berkṯa, ḥetta yḥafīẓun ʕa amnil šaʕba m-mišəklō w ḳuttōra.
041. hanna m-žehṯa, w m-žehṯa ḥrīṯa ḥetta ymunʕull əḳwasō bə-blōta, liʔannu iḳḏum mett ḥammeš išən waybin mḳawwsin baḥar, mʕallōy w ġayərlə mʕallōy.
042. hōš ṯḳellun ḥammeš išən mniʕill ḳwasō, uxxul aḥḥaḏ mḳawwes tuġray aspōle šurṭa.
043. bōṯar ma mōṭya šurṭa ʕa blōta, mballšin ommṯa yiṯyullun, fawžō fawžō.
044. mʕappyill sōḥṯlə blōta w mʕappyill ḏayrwōṯa.
045. mett ōzin mett ōṯyin, mett sallīḳin mett naḥḥīčin.
046. uxxul žaməʕṯa ḳaʕyōla b-ḏokkṯil miščaḥyōla faḏ̣ya.
047. hōž žaməʕṯa ʕamrōḳḏin w əmʕannyin hōṯa žaməṯa ʕamtōpkin w xann.
048. ʕrōba sōlḳin šappō ʕa rayšil šenna, w massḳin ʕimmayhun ʕbayōṯa, ḥetta yxassun bōn lōb aṣḳaʕ.
049. w massḳin xōla w ščū w mšaʕʕlinn nūra, w ḳaʕyillun w ōxlin w šōṯyin, w mʕannyin w mtaḥəklin ḳurmō m-rayšil šenna ʕa ʕarḳūba ʕa blōta, kuḥkull ṯlōṯa arpaʕ ḳūrəm uxxil felkil šaʕṯa.
050. waḳčil nōḥčin hann ḳurmō ʕa blōta, ḥetta la yaṣībun barnaš, ōṯ šappō ḳaʕyin bə-blōta mraḳībin.
051. bess ynuḥčun ḳurmō mwaḳḳfill_ommṯa, ču maffyillun ymurḳun ḥetta la yinṣab barnaš.
052. w hann šappō ti ʕamraḳībin, bess yiṯḳan waḳčlə šlōfəl ḳurmō yōḏʕin, liʔannu šappō ti aybin b-rayšil šenna, iḳḏum ma yzučcwull ḳurmō, ōṯ rattṯa mamrilla ṯarəč xaṭran.
053. w hōr rattṯa hī: «ḥilō walō ḥilō, ʕēṣmalō, ʕēṣ-ṣlibā, alḳun hanna ḳōrma!»
054. ṯēn xaṭərṯa: «ḥilō walō ḥilō, ʕēṣmalō, ʕēṣ-ṣlibā, tarkal hanna ḳōrma.»
055. bess yḥasslun m-ṯēn rattṯa, začčill ḳurmō.
056. atar hann šappō ti ḳaʕyin erraʕ, min šimʕull_awwal rattṯa, mwaḳḳfill_ommṯa w manʕillun.
057. w mraḳibill ḳurmō anik battun yḥattun, w zlillun mayṯyillun w mžammʕillun ʕayattl_ešna ḥrīṯa, yʕawītun yassḳunn ʕa rayšil šenna.
058. w misḳillin xann le-ʕṣofra, šappō p-šenna, w nūra šaʕʕīla, w ṣlibō anhīrin, w ḳurmō ʕamtarklin, w ommṯa ʕappiyill əblōta ʕamtōpkin w rōḳḏin w əmʕannyin, w hinn ōzin ōṯyin, sallīḳin naḥḥīččin m-ḏayrwōṯa l-sōḥṯa, m-sōḥṯa l-ḏayrwōṯa.
059. zelle žaməʕṯa yīb ṯōle ġayra.
060. misḳillin xann l-ḥetta šaʕṯa eṯlaṯ b-lēlya, mballšin yarəḥlun ommṯa.
061. ʕṣōfra sbōḥəl arpʕačaʕsar b-yarḥa, yīb xull ġarība zallun, nōḥčin šappō m-rayšil šenna, šarḳōyṯa w ġarbōyṯa w hinn ʕamʕannyin.
062. milčaḳyin sawa w nōḥčin ʕa blōta bə-ʕrōḏ̣ča sawa, w əzlillun mafṭrin.
063. baʕdēn zlillun yimšun ḥetta yṣallun, liʔannu nōḥčin m-šenna xullun šuḥḥōra w kkūmin m-taxənṯil kawžūk.
064. šaʕṯa eṭšaʕ yīb iṯḳen waḳčlə ṣlōṯa, mballšin ommṯa ysaləḥbun m-bēl naḥḥiyōṯa ʕa klēsya ḥetta yṣallun.
065. ōṯ išnō, ṯēle batərka mṣall b-anna ʕēḏa, ōṯ išnō ṯēle muṭrōna.
066. bess yḥasslun mnə-ṣlōṯa mižčamʕin šappō ḳommlə klēsya ḥetta ynuḥčun bə-ʕrōḏ̣ča, w mballšin bə-ščūyəl ʕaraḳ w ʕunnū.
067. maffḳill əṣlība ti klēsya w ṭaʕnille ḳommlə ʕrōḏ̣ča w ṭōʕnin arpʕa ḥamša ʕaləm.
068. misḳillin waḳḳīfin, ḥetta yinfuḳ batərka aw muṭrōna w ḳašīša, yišwullun rayōṯa.
069. w nōfḳin mwaḳḳfin ʕimmayy ḳommlə klēsya, ḥetta yḥasslun m-rayōṯa l-marōyən naḥḥīṯa ti ḳommlə klēsya, w nōḥčin ʕa bisčanō.
070. w hinn naḥḥīčin, xunn naḥḥīṯəl mōṭyin lēla mišwillun rayōṯa, w xull payṯa ti mišwille rōyṯa mappēlun ḳiršō.
071. hanna tōfaʕ emʕa warḳan, ḥrēna ḥammeš emʕa warḳan, ḥrēna ḥiməš, uxxl_aḥḥaḏ ʕa hwōyəl mil maḳtar yitfuʕ.
072. w ōṯ minnayhun mappyillun ʕaraḳ, ḳannīnča, ṯarč.
073. misḳillin naḥḥīčin bə-ʕrōḏ̣ča, ḥetta yimṭun ʕa bisčanō, sōḥṯlə blōta, w mačimmin allīxin l-awwalčlə blōta.
074. baʕdēn mražīʕin ʕa sōḥṯa w sōlḳin ʕa mar sarkes.
075. misḳillin allīxin w ʕamʕannyin w mišwin rayōṯa, ḥetta yimṭun l-ʕayna.
076. bess yimṭun l-ʕayna mḥawwlin ʕa naḥḥīṯəl maʕrba.
077. mōrḳin b-leppa w nōfḳin mḳabalčil mašnaḳṯa, mičbaḳḳyin sallīḳin b-ḏaḥaḳōna ḥetta yimṭun l-mar sarkes.
078. elʕel ʕōllin ʕa sōḥṯa ti ḏayra, w ḳaʕyillun tōpkin w əmʕannyin, l-ḥetta šaʕṯa arpaʕ bōṯar alūla.
079. nōfḳin m-ḏayril mar sarkes w nōḥčin b-ḏaḥaḳōnəl manḥa bə-ʕrōḏ̣ča.
080. bess yimṭun l-awwalčil ḏaḥaḳōna ti manḥa, sōlḳin ʕa berkṯa w taḳḳill naḳusō.
081. baʕdēn sōlḳin bə-ʕrōḏ̣ča, l-ḥetta yimṭun l-sōḥṯa ḳommlə klēsya ti mar yuḥanna b-berəkṯa.
082. tōpkin, mičbaḳḳyin mett šaʕṯa ʕamtōpkin, baʕdēn nōḥčin m-berəkṯa bə-ʕrōḏ̣ča w hinn allīxin ʕa bisčanō.
083. bess yimṭun l-sōḥṯil bisčanō, tōpkin ḳalles w baʕdēn ʕōllin ʕa klēsya ti mar žuryes.
084. mičbaḳḳyin p-sōḥṯil mar žuryes ʕamtōpkin ḥetta šaʕṯa ṯarč eṯlaṯ b-lēlya.
085. baʕdēn uxxul mōn zelle ʕa payṯe.
086. ṯēn yōma ʕrōba xett mižčamʕin p-sōḥṯil mar žuryes, mišwin ḳalles tabəkṯa w mʕannyin ḳalles, w baʕdēn uxxul mōn zelle ʕa payṯe w ḥassel ʕēḏa.
