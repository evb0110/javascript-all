001. ana nmiščġel f-forna, nmarkeš šaʕṯa ṯarəč.
002. hwō, rayya, rīḥa — nižber batt nislaḳ.
003. ommṯa bə-blōta ṭlība mnə-ḳḏōl, battay yūxlun leḥma.
004. ču ḥayl niḏmux lə-ʕṣofra. nṭaʕell baʕḏ̣ w ənsōleḳ.
005. nlayešəl lanna ḥmīra, nimžahhezle ḥetta yiṯyullun šaġġalō.
006. ṯyillun šaġġalō mabətyin šoġla.
007. miščaġlin ṯarč šōʕəz zamōna, ḳōṭaʕ káhraba.
008. nmaḳəʕyill lanna ḥmīra w nḳaʕyillaḥ nmiščaġlin ʕal_īḏaḥ.
009. yōmən naffeḳ xōlḳaḥ ču nmiščaġlin.
010. ṯyillun hann ḥarīma ʕṣofra mabətyin ḳuttōra ana w hinn: «battaynaḥ leḥma! battaynaḥ leḥma!»
011. ana namellun: «žʕilayxun la čṣarrfun. mina bann nayṯēlxun leḥma? káhraba ḳṭīʕa!»
012. mražīʕa ṯyōla káhraba ḳalles nmiščaġlin ḳalles w lōb la ṯalla káhraba nimsakkrill forna w nmatirill ḥaṣṣaynaḥ w nnōḥčin.
013. ana lawandyus barkīla, ōbəl fēris; bess nislaḳ ʕa forna, m-maṭwṯi ana nimfaḏ̣ḏ̣ēl ḳamḥa b-ʕažōnča.
014. nmišw melḥa w xomərṯa w mōya.
015. nlayešəl lanna ḥmīra w nmišwēle ʕa taffa w nnaṭarle mett šaʕṯa ḥetta yislaḳ.
016. bess yislaḳ əḥmīra yīb ṯōlun šaġġalō mabətyin ḳurrōṣa.
017. ana nmabət nimḳarreṣ yīb ṯōle hilal, ṯōle brōm daʕbūl, ṯēle hitler w šhōde ḳašīša.
018. ana nimḳarreṣ w nimʕappēṭ ṭawlōṯa.
019. bōṯar min nʕappeṭṭ ṭawlōṯa ḳōyem hilal, ḳaleblun w mabət rḳōḳa.
020. brōm daʕbūl ṣōfef, mišwēl masəḥṯa w mabət ṣfōfa w mišw šadrō.
021. mʕapp ešbaʕ masḥan l-ġapplə šhōde, šhōde mabət ōf.
022. ana nimṭappeḳəl leḥma. xann lə-ʕṣofra.
023. ʕṣofra nmabətyin zuppōna.
