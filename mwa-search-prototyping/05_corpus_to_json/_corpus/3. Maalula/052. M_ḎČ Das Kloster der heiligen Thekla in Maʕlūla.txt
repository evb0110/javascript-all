001. ōṯ ġappaynaḥ bə-blōtaḥ ḏayra ušme ḏayril berkṯa, ḏayra ḳatīmay baḥar baḥar.
002. ḏayra ḳatīmay baḥar baḥar w maḳəṣtille žmīʕčil ommṯa m-xull blatō w m-xutt tawlōṯa.
003. w berkṯa — tastūra m-xōṭra — ušma čaḳla. berkṯa — tastūra m-xōṭra — ušma čaḳla.
004. aṣla mičwōlay, m-tīrčil baʕlbak.
005. wayba xṭība l-ebər ḏōḏa b-ʕezzlə ṣbawṯa w xṭibōl ebər ḏōḏa, w ḥḏučča la wōṯ ažmal menna.
006. yōma m-yumō šimʕaṯ p-čikrīzəl čilmiḏōylə mšīḥa, ʕamkarrzin b-ešəmlə mšīḥa.
007. ḳōmaṯ riḥmaččil čikrīza ti ʕammaḥəkyin bē, w ṭawwʕaṯ əp-sabīl əmšīḥa w baṭṭlaṯ čičʔahhal l-ebər ḏōḏa.
008. aḳam ōbu batte yaġəṣbenna b-ebər ḏōḏa.
009. amrōle: «lōfaš bann ničʔahhal w lā bann nitxul ana b-ōt tunya ḳaṭʕīyan ábatan.»
010. ḳōyem ōbu batte yažəbrenna.
011. ḏukkil ščaḥyaṯ innu ōbu batte yažəbrenna, ḳōyma bib-lēlya šōmṭa m-payṯun ʕa barrīya.
012. w hī allīxa b-ōb barrīya, sōleḳ nohra.
013. ḥōmya fallōḥa ʕamzōraʕ ḥiṭṭō.
014. w hū ʕamzōraʕ ḥiṭṭō, sallmaṯ aʕle w ḥakačče.
015. amrōle: «m-faḏ̣lax, iḏ kōn ṯōle barnaš ʕamšaʕʕel miʕəl, čamellun: imreḳ aʕəl bisnīṯa m-yōməz zarʕiččil lann ḥiṭṭō, w ṭaʕnaččil ḥōla w čabiʕaččil laxṯa w sḳillaṯ allīxa.»
016. bōṯar mil ḳaṭṭʕaṯ meʕle, wa iḏ naffaḏ ōbu w ebər ḏōḏa allīxin lḥiḳilla la-ḥetta yiḥmun hanik mawžūt yražiʕunna.
017. infaḏ ʕal-anna fallōḥa amrulle: «iḥmič mett bisnīṯa mirḳaṯ mn-ōxa aw mirḳaṯ aʕlax b-ḏ̣abəṭ aw kiza?»
018. amellun: «m-yōməl nōb ʕanzaraʕəl lann ḥiṭṭō imreḳ aʕəl bisnīṯa m-ḥalōyṯa m-ṣafōyṯa w ḳaṭṭʕaṯ.»
019. p-ḳoṭərṯil alō w b-ʕelme hanna zarʕa ti wōb ʕamzaraʕle, hōṯe yōma la afač aʕle waḳča ḳuṣṣur illa affeḳ w isleḳ m-ʕal_arʕa w bayyen kaʔinnu ṯḳelle mett yarḥa izreʕ w affeḳ b-ʔamərl_alō w ḳoṭərṯe.
020. hōb bisnīṯa čbaḳḳaṯ čabiʕōt tarba w ōṯya illa an nafḏaṯ ʕa blōtaḥ maʕlūla.
021. nafḏaṯ l-ḏokkṯa ušma blōta ʕillō.
022. xulla mʕarrō w šenna ṣaʕba w čūṯ tarba čaḳtar čiḥḥuč menne ʕa blōta ti mawžūt ḥalīyan, waḳčil ḥōḏ̣ar.
023. ḳōmaṯ ṭalpaṯ mn-alō yičhayyaḳla tarba, yifṯoḥla tarba, mett čaḳtar čiʕbar menne m-ʕal-ōš šenna w čiḥəm ḏokkṯa čiləčži lēla čiḳʕēla bā.
024. alō p-ḳoṭərṯe w žlōlče faṯəḥlēla hanna ḏaḥaḳōna ti b-žehṯa manḥōyṯa.
025. ʕillaṯ w čbaḳḳaṯ naḥḥīča ʕal_awwalčlə blōta ti imōḏ mawžūt, ōṯ mʕarrṯa, silḳaṯ w ḳʕalla b-ōm mʕarrṯa.
026. iṣhaṯ. yōməl iṣhaṯ arkaṯ ʕa šenna b-īḏa ti yummen w ṭalpaṯ mn-alō, alō yšattarla ḏeməʕṯil mōya, ḳalles mōya čišəč mett čraṭṭbell leppa.
027. aḳa alō šattarla mōya mn-ōš šenna.
028. šattarla mōya mn-ōš šenna, iṯḳen mnaḳḳṭin ʕa ḏokkṯa ġūrča ex ġorna, ḳalča.
029. ižčmaʕ hann mōya w iščaṯ w aḥəmtaččil alō.
030. ṯiḳnaṯ uxxul yōma nōḥča mičʕarrfa ʕa šaʕba ti blōta awwal b-ʔawwal, ḳalles ḳalles w əmṣallya w miḏ̣ḏ̣arrʕa l-alō ṭōlpa menne.
031. iṯḳen uxxul mōn, ġappe zaləmṯa ču ḥayle aw ebra ču ḥayle, nōḥča mṣallyōle, b-ʕawnil alō mayṭeb.
032. ḏukkṯil mayṭeb hanna ti ču ḥayle, ṯyillun marōye, ḳōymin marōye w mḳattmilla htīṯa aw xōla aw ščū aw metti yaʕni yīb īle ḳīmča w karōmča lēla.
033. čbaḳḳaṯ xann ṭūlčil ḥayōṯa.
034. ḏukkil čbaḳḳaṯ xann ṭūlčil ḥayōṯa, marōylə blōtaḥ w ti kuḥkull blōtaḥ xullun sawa p-ḳalamōna xulle, iṯḳen šōmʕin p-ṣīta.
035. iṯḳen mayṯyilla ommṯa ču ḥaylayn — mayṭbōlun.
036. iṯḳen mḳattšilla w baḥar baḥar šaʕba raḥemla illa an mīṯaṯ w šwulla ḳabra ḳūrlə mʕarrṯa ti iḥḥaṯ bā w ḳʕalla bā ṭūlčil ḥayōṯa.
037. baʕdēn aḳam ʕammrulla maḳōma, w b-anna waḳča ti nībin bē xett išw klēsya l-mar yuḥanna ḳūra.
038. w hōš ḏayril berkṯa išher m-maʕlūla w b-ġayril maʕlūla w p-xull tawlōṯəl ommṯa.
039. w maḳəṣtille w ṯyillun zayrille w mičbarīxin menna, w la-ḥetta ʕčabrunna bə-xṯōblə mšīḥa, w hū inžīla awwal šahətyōṯa m-ti ōmen bə-mšīḥa w čilmiḏōye.
040. w ʕa waʕyaḥ anaḥ bə-blōtaḥ išwaṯ mett eṯlaṯ ʕžībyan.
041. w m-žoməlṯun ḥormṯa wayba ʕōžza, xčōr w karsīḥa m-ruġrōya w ʕawwīra m-ʕaynōya.
042. ayṯunna marōya w assḳunna ʕa maḳōməl berkṯa w taššrunna elʕel.
043. čbaḳḳaṯ ṯlōṯa yūm, awwal yōma, ti ṯēn, ti ṯēleṯ.
044. aḥəḏ̣raṯ aʕla w ayṭbačča m-karsaḥča wə mnə-ʕwurya.
045. masəḥlalla ʕaynōya, aḳa faṯṯaḥ w iḥmaṯ bēn.
046. w lamsalla ʕa ruġrōya, ḳōmaṯ ayṭbaṯ w allxaṯ w niḥčaṯ m-maḳōma ti mawžut b-rayšlə mʕarrṯa l-ġapplə klēsyil mar yuḥanna, ōṯ metti šubəʕ ṯmēn taržan w ḳʕalla mẓaləġṭa.
047. aḳa arkeš rayyes ti wōb hū ḳašīšəḏ ḏayra w arkšull ḥažžōṯa ti maxətman b-ḏayra w bə-klēsya, w taḳḳunn naḳōṣa bib-lēlya.
048. išmeʕ marōylə blōta, iṯḳen mšaʕʕlin: «mō ōṯ? ʕamtōḳeḳ naḳōṣa bib-lēlya.»
049. ōmar: «berkṯa išwaṯ ʕžīpča, ayṭbaṯ eḥḏa ʕwōr w mkarsḥa.»
050. aḳam išw xenša w ṣlōṯa ʕa nīṯl_ōt ti ayṭbačča berkṯa w ʕa nīṯəl berkṯa — tastūra m-xōṭra.
051. mazəkrin baḥar baḥar ʕžibōṯa šwaččen.
052. ayṭbaṯ ommṯa ču minʕattin m-ti čbīrin w m-ti ʕawwīrin w m-ti mkarsḥin w halumma žarr mn-anna mett menne baḥar.
053. w l-ōš w l-emḥar maḳəṣtilla mnə-žmīʕčlə blatō w m-žmīʕčil tawlōṯa w mʔamīnin bā, w xaṣṣatan anaḥ, marōylə blōta, nraḥmilla w nimḳattšilla w nmišwin ʕēḏa.
054. īla ʕēḏa, ʕēḏ berkṯa xṣūṣay, nmišwin mašəʕlō w nmišwin ʕraḏ̣yōṯa w sōlḳin nzōyrin b-berkṯa w mičbaḳḳ ʕēḏa iṯər yūm ʕammal bə-blōtaḥ.
055. w ana ōbəl ʕabdo čažra, aḥkiččil ḳeṣṣṯil berkṯa bə-muxtaṣar, ʕa hwōyəl min nrawwīla, yaʕni ʕa hwōyəl mil šimʕičča m-ti iḳḏum minn, ti awrab minn, ʕomra w ḳatra.
