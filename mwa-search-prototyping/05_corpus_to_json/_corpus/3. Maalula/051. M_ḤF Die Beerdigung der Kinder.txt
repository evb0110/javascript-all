001. awwalča wayba nesəpṯil mawṯa p-ṭiflō ʕalya baḥar.
002. atar wōb ōṯ mʕarrṯa p-šenna erraʕ m-mar sarkes elʕel.
003. bess yīmuṯ mett ṭefla izʕur, yaʕni ʕomre yarḥa aw ešna l-ḥatti arpaʕ ḥammeš išən, massḳille tafnille elʕel, ḳabrille b-ōm mʕarrṯa.
004. yaʕni sōleḳ ḳašīša ʕimmayy w arpaʕ ḥammeš zalman m-ti maxiṣṣill lanna ṭefla.
005. sōleḳ w əmṣall aʕle, w laffille bə-ḳmōša w mišwille b-ōm mʕarrṯa w nōḥčin.
006. lā mišwin santūḳa w lā mišwin warta w lā mišwin mett b-awwalča.
007. miʕčaḳtin atar mišwill ṭiflō baləḥḏinn, liʔannu awwalča miʕčaḳtin innu hanna ṭefla ṣōlaḥ yaʕni, ex milōxa, čūṯ ġappe mett, w ṯēn mett, ōṯ minnayy yīb ḳayya mʕammḏin, w ōṯ minnayhun mʕammḏin w lā šawwīyin awwal ʔurbāne w lā mett.
008. atar ʕayattil xann mišwill ṭiflō baləḥḏinn, ču lōzim yaʕni mišwill ʕemmir rappō, miʕčabrillun ṣōlḥin liʔann hann.
009. amma hōš, hōš ṯiḳnaṯ nesəpṯil mawṯa ḳallīla, lorkaʕ assḳunn l-elʕel ʕa mʕarrṯa.
010. iṯḳen lōb ameṯ mett ṭefla aspille ʕa maḳbarča l-ʕade.
011. bess xett yaʕni ṣlōṯa l-ʕade w aspille.
012. lā mišwin warta w la mišwin mett.
013. amma iḏa ʕomre ešbaʕ ṯmōn išən, mišwille žnōzča rasmōy.
