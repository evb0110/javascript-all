001. bann yumō baḥ nišw xeška atar.
002. nmayṯyill lann ḥiṭṭō ti balatōyan w ḥalyan, nimṣawwlillen.
003. nmišwin ṭapḳil mōya w nmayṯyill ʕurpōla w nimṣawwlill lann ḥiṭṭō 1-ḥetta ynuḏ̣fan.
004. nmayṯyill atar 1-ṭanžarča rappa, nmišwill lann ḥiṭṭō bā, w nmišwill ṭanžarča xett ʕa ṯeffṯa w nmaḏəlḳin erraʕ menna l-ḥetta yiščawyun felkil miščwīnya.
005. bess yiščawyan felkil miščwīnya, nmassḳillen atar ʕa ʕakkarō.
006. nfōrtin šarəšfō w nmišwill lann ḥiṭṭō ʕlayy, w nkamrillen l-ṯēn yōma ʕṣofra.
007. ṯēn yōma ʕṣofra nfartillen, iṯər ṯlōṯa yūm, nōkban.
008. nimʕawītin nmayṯyill ʕurpōla w nhazzillen.
009. nimlaḳḳṭillen freṯṯa freṯṯa, w nimʕappyillen p-ḳorʕa w nšaḳlillen nizlillaḥ ʕa reḥya, nġarsillen.
010. ṯōḳnin ex nšīfa.
011. niṯyillaḥ ʕa payṯa, xett baḥ nʕōwet nayṯell ʕurpalō.
012. naffeḳ awwal ʕurpōla w ṯēn, aḥḥaḏ naʕʕem w_aḥḥaḏ ixšen, w nimhayyrill lanna nšīfa, ṯōḳen ex fellṯa.
013. yīb atar nayyiṯill ḥalba iḥəl, nimrawwbille w nmayṯyill lanna ḥalba atar, ntappille p-ḥaṣṣil lanna nšīfa.
014. w baḥ nisḳel atar nmōʕkin bē w nlōyšin bē l-ḥīīītta yinʕam, yiṯḳan ex ḥarīra, ʕa šoppṯiz zamōna.
015. bōṯar šoppṯa, yōma ē yōma lā nmišwille maʕkṯa, xann l-ʕasra yūm.
016. bōṯar ʕasra yūm atar battaḥ naffḳenne, nmassḳille w nsōlḳin ʕa ʕakkarō.
017. nfartill lann šaršfō ti ḥuwwūrin w ḥalyin w nṯōḳnin nimḳarəḳṭill lanna xeška ḳalles ḳalles.
018. batte mett ṯarč šōʕ aw akṯar ḳalles p-šimša, l-ḥetta nḳarəḳṭenne w ənnaʕʕmenne, w nmaḥḥčille ʕa payṯa.
019. bess niḥḥuč ʕa payṯa nmaʕəzmin ḥarīma w ṯyallen.
020. uxxul eḥḏa mišwa ḳalles ḳomma w ṯōḳna mōʕka.
021. ṯōḳen naʕʕem ex ḳamḥa.
022. bess yinʕam ex ḳamḥa, xett ōṯ atar maḥḥōlča, naʕʕīma.
023. nmayṯill lōm maḥḥōlča w ənnōḥlin bā l-ḥīīītta yḥassel.
024. nimʕawītin atar baḥ nšammsenne iṯər yūm p-šimša, ḥetta la yinzaʕ.
025. bess nšammsenne w nḥassel, nōkeb, nimʕappyille xet_əp-tanəkṯa.
026. w bess battaḥ nīxul atar, nizlillaḥ nmayṯyin ḳalles besra ifrem, nimhawwsille w nimsawwyille, w nmayṯyill lanna xeška w nmišwille p-ḥaṣṣe.
027. w ṯōx aḏuḳ hanna xeška mō ṭabb.
