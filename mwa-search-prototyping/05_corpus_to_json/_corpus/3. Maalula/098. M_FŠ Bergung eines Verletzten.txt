001. orḥa minnayy p-xanunō, ḳeṣṣṯa ōṯ mett... l-ʕisər išən, wayban sayyaryōṯa xaffīfan hōxa, nifḳiṯ ana w aḥḥaḏ ušme brōm ḳamar, baḥ nzellaḥ ʕa ġuppaʕōḏ l-ʕal_aḥḥaḏ stīḳaḥ ušme naṣūḥ ḏiyāb, ameṯ, alō yarəḥmenne.
002. ana ġapp sūsča rixpiṯ aʕla, w hū ġappe baġla irxeb aʕle, w čwažžhinnaḥ atar b-ġuppaʕōḏ.
003. tunya xanunō uxmil ʕanamellax w ʕammayṯya ṯelka.
004. mṭinnaḥ l-niṣpō, hōḏ arʕa l-maʕlūla awwalčil... yaʕni felkil tarba, willa šufēr traktōr imreḳ miʕlaynaḥ, w ṯelka ʕal_arʕa ōṯ mett feška w tarba ḳayya ču mzaffač ext_imōḏ.
005. hanna traktōr ʕamzelle bē yummen w ʕisren.
006. imreḳ miʕlaynaḥ w ḳaṭṭaʕ.
007. amrill əbrōm: «ʕaynēl lanna šufēr, mawġīṯe mbayyen ču kayyīsa baḥar; bižūz yhawwar bē traktōr.»
008. ḳaṭṭaʕ hanna w zalle miʕlaynaḥ, tarbe uppe kuʕō baḥar.
009. ʕanimʕaynyin, willa infeḳ taxənṯa mn-ōt ti kkōm, bess traktōr ču nḥamyille.
010. amrille: «wrāx arhēṭ niḥəm, la yīb hanna — exmil amrinnaḥ — innu hawwar aw aṣībe mett.»
011. arəhṭinnaḥ hū ʕa baġla w_ana ʕa sūsča, mṭinnaḥ l-ḏokkṯa, l-arʕa ušma žuržaffa ʕa tarba, willa hanna traktōr iḳleb b-ōz zaləmṯa, w ṣotəfṯa iḳleb p-xarma tīḏaḥ.
012. w tuxxōna ʕemmil ušṭmān tīḏe naḥḥeč b-arʕa w traktōr ʕa ḳfōye ʕammabərmin tulabō w zaləmṯa erraʕ menna.
013. ʕayninnaḥ willa īḏe ōṯ erraʕ m-traktōr, lḳīṭle traktōr, w ičlaḥ ġbīne mett ʕasra ṣānṭi, w hanna eḏma ʕamnōfeḳ menne.
014. ṯelka ṯaḳḳen summuḳ mn-eḏma tīḏe.
015. awḳfinnaḥ ḳūre amrill brōm: «nḥōč niḥi, belki nmaḳtar nḳulbell lanna traktōr meʕle.»
016. ōmar: «ana čūl leppa, ču nimkarr.»
017. amrille: «lakōn hačč arhēṭ ʕa ġuppaʕōḏ, mall marōyəl ġuppaʕōḏ...»
018. ōṯ masōfča ōčem mett kīlo metər, amrille: «arhēṭ mallun: ōṯ aḥḥaḏ mnə-blōtxun iḳleb bē traktōr, taššrann ta yiṯyillun ysaʕitunnaḥ bē.»
019. ana niḥčiṯ ḳatriččis sūsča, w ṭaffiččit traktōr meʕle w ṯiḳniṯ nḥōfar bə-ḏwōṯ kiḥkull lanna ġuppaʕḏnō.
020. ġuppaʕḏnō ušme abu ṣūf, ešme ti rasmay činya, bess ušme abu ṣūf nyaḏaʕle.
021. atar hanna ġuppaʕḏnō ḥammel arpʕa ḥamša ḳurəʕ sʕarō ʕemme bə-trolla.
022. amill: «ḥimlīl lann sʕarō itlaḳ willa ḳayyōmin?»
023. amrille: «yfuḏ̣ḥell ḥarīžax — baʕʕīḏa — ḥmā baʕḏ̣ax hōš hačč ex... bax činfuḳ, ṭṭabb willa čīmuṯ ʕačimtawwar ʕa sʕarō?»
024. bess nḥōfar bə-ḏwōṯ ana, īḏe ōṯya ʕa ṣafəḥṯiš šenna, lōmar naḳtar naffḳenne balḥūḏ.
025. l-muhimm ṯiḳniṯ nimsayyarle p-ḥakya ana, ḥetta ymaḏ̣ḏ̣ell waḳča ḥetta yiṯyillun ommṯa m-ġuppaʕōḏ.
026. čūṯ robʕiš šaʕṯa čiḳrīban, willa mett šečč šobʕa traktōr ōṯyin, bisənyōṯa w ḥarīma w ġabərnō w mō ušme, w m-žoməlṯa marḥūma naṣūḥ, awwal aḥḥaḏ wōb, bə-trolla tīḏe mett ʕisər zalman.
027. ṯōlun, ṭaʕnull traktōr meʕle ṭʕōna.
028. atar anaḥ, yaʕni alō šattrannaḥ exmič čīmar, liʔannu tarba iḳṭeʕ wōb, yaʕni lō la niməṭ leʕle w šimša wayba ʕrība, wōb ameṯ erraʕ m-traktōr la barəš ḥimne.
029. kaməllaḥəl mišwōra ʕimmayy ʕa ġuppaʕōḏ; hinn affḳunne w žabəḏlull traktōr w zallun w anaḥ laḥəḳlaḥlun ʕa bhimōṯa.
030. mṭinnaḥ l-ellel, ḥkīma čūṯ; bima batte yḳuṭəblulle ġerḥe w lā ōṯ banža w lā ōṯ mett.
031. zalle naṣūḥ ʕayṯ mḥaṭṭa, mn-ōṯ ti mnažžtill frašō bā, w išw bā ḥūṭa w ḳaṭəblēle ġerḥe, wala ōmar: «āx.»
032. w ayṭeb w iṯḳen miščġel mʕōweṯ ábatan. ē.

