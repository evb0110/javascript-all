001. yalla. wōṯ aḥḥaḏ šappa mn-ann ti ḥalyin.
002. ukkil yōma zelle ʕal-ōb barrīya, mayṯ farəṯlə ḏlūḳa ʕa ḥaṣṣe w ṯēle.
003. ḥimne aḥḥaḏ, ašfeḳ aʕle, amelle: «wrāx ʕaya ya ibri ʕaṭṭōʕen ʕa ḥaṣṣax hačč?»
004. amelle: «ē, ču ʕimm nizbun ḥmōra.»
005. amelle: «lōb zabnillax ḥmōra, čimbaṭṭel čiṭʕun ʕa ḥaṣṣax?»
006. amelle: «e!»
007. zabelle ḥmōra w mapplēle.
008. ḳōye hanna, zelle ʕal-ōb barrīya w mibəčlaš rahṭa.
009. mišw ṭaʕna w mišw fartṯa ʕa ḥaṣṣe.
010. ṯēle minčḳēle: «wrax ibri, ana la amrillax la čiṭʕun ʕa ḥaṣṣax?»
011. amelle: «ču mʕayyīl ṭaʕənlə ḥmōra!
012. amelle: «nōz nizbollax aḥḥaḏ ḥrēna.»
013. ḳōyem zabelle ḥmōra ḥrēna, šaḳḳellun w zelle.
014. mibəčlaš šoġla, yalla yalla, mišw iṯər ṭaʕən w mišw fartṯa ʕa ḥaṣṣe.
015. ṯēle miščaḥle xett xann: «wrāx, ya ḥabībi ya ʔayni, ana zabnillax iṯər ḥmōr ḥetta la čiṭʕun ʕa ḥaṣṣax!»
016. amelle: «ē, ču ʕamʕayyill!»
017. zballe ḥmōra ḥrēna, iṯḳen ṯlōṯa. zalle ʕal-ōb barrīya w ibəčlaš rahṭa, išw ṯlōṯa ṭaʕən, w išw fartṯa ʕa ḥaṣṣe.
018. ṯōle ḥimne, amelle: «wrāx, aṣbaḥ čuppax ʕaḳla hačči mbayyan aʕlax. appillax ṯlōṯa ḥmōr w čzellax čiṭʕun ʕa ḥaṣṣax?»
019. amelle: «xalaṣ, lōfaš nṭōʕen ʕa ḥaṣṣ.»
020. šaḳəl lann əḥmarō w zalle, m-čaʕbe aġreḳ ʕa ḥaṣṣlə ḥmōra — isḳaṭ.
021. ōmar: «ya ḥarām əš-šūm, hanna ḏmōxa batte ḥmōra.»
022. nōḥeč m-ʕa ḥmōra w mtaššarle.
023. allex ḳass əḥrīṯa, willa iḥəm zīza ʕamtaḥḥpell lanna xann, orḥa sōleḳ orḥa sōḳeṭ.
024. ōmar: «ya ḥarām, hanna ʕamṭōʕen ʕa ḥaṣṣe, bann napplēle hanna ḥmōra ḥrēna.»
025. aḳam applēle.
026. ḳalles ḥrīṯa iḥəm ḥarḏōna, isleḳ ʕa šīra, azaʕ menne, tarkal. ōmar: «ya ḥarām, hanna batte ḥmōra.»
027. ḳōyem, taššarəl lann ḥmarō w zelle mišw fartṯa ʕa ḥaṣṣe w ṯēle.
028. ṯēle minčḳēle hanna ti iġən, amelle: «wrāx ya ibri, anik əḥmarō?»
029. amelle: «waḷḷa ḳaḏ̣īṯa bēla bēla. ḏmōxa laḥəḳ, applille ḥmōra, w zīza ḥmičče ʕamtarkal, ašəfḳiṯ aʕle applille ḥmōra, w ḥarḥōna applille ḥmōra.»
030. aṣfen hōṯe — azʕel menne — amelle: «ču čzellax, ōṯ berčil malka, ti mḥakēla ḥukīṯa w maḥərfa aʕle xaṭbōle, w lōb la aḥərfaṯ aʕle ḳaṭəʕlōle rayše.
031. amelle: «ē, bann nzill.»
032. ṭaʕəl ḥōle hanna w mšaʕʕel ʕa ġayrlə blatō.
033. zalle willa hann rayšō ṣfīfin.
034. šaʕʕel aḥḥaḏ, amelle: «wrāx, allax b-anna hamma, kīlo biṣlō bə-frang.»
035. šaʕʕell əḥrēna, amelle: «kīlo nšīfa b-iṯər w felke.»
036. tōr aḥḥaḏ amelle: «ṯāx, bann nšuḳlennax!»
037. šaḳle w zalle. «mō?»
038. amelle: «ana bann naffenna čaḥək!»
039. išw aʕle šahtō w iʕber.
040. aḳam aḥəklēla hōḏ ḥukīṯa exmil aḥəklaḥla mn-awwalča, amella: «w mō misčōhal hanna?»
041. amrōle: «misčōhal ḳṭōʕər rayše!»
042. aḳa zaḳḳfulle xullun, inne: «aḥkaṯ berčil malka, aḥkaṯ berčil malka! yalla ayṯōn... šuḳlunnē ʕa ḥammōma!»
043. šaḳlunne ʕa ḥammōma w batte yṯēle... w hōḏ berčil malka batte hī ebərlə wzīra, w hī ču batta ebərlə wzīra.
044. šwaččil lōm muʕžazīṯa ḥetta čičnažž mn-ebr əwzīra. ṯōle ebr əwzīra, amelle: «hann ḥiməš ḏahəb, w zēx ḳʕāx p-ḳahwe hač, w ana nzill b-ḏokkṯax bil-lēlya!»
045. =
046. hanna ḥiməl ḥiməš ḏahəb, šaḳlann w zalle ḳʕōle b-ōḳ ḳahwe.
047. ʕemmil mōn šaww maʕrūfa atar hanna fḳīra? ʕemmlə ḏmōxa w əz-zīza w əl-ḥarḏōna.
048. ižčmaʕ ʕemmil baʕḏ̣inn, amrull baʕḏ̣inn: «yalla, hanna stīḳaḥ, lōzim nnažženne.»
049. yalla, aḳam m-maṭwṯil ebr əwzīra ṯ-ṯarʕa iʕber bē ḏmōxa, laḳḳḥe b-arʕa.
050. ṯōle zīza, iṯḳen iʕber p-ṭīẓe w ibəčlaš šōḥeṭ.
051. ṯōle ḥarḏōna ibəčlaš mzayyell lann xuṯlō.
052. hōṯa, berčil malka, tappaṯ ʕa ffōya lə-ʕṣofra.
053. aḳa ebr əwzīra, ḥiməl lōḥ ḥalōyṯa xann, čūle illa ṭaʕəl ḥōle w išmaṭ, yalla ʕa ḥammōma.
054. ḳbīrle xafna, zalle axal.
055. hōṯe iḳəʕ p-ḳahwe, ṯōle ṯēn lēlya xett, amelle: «hann ḥiməš ḏahəb ḥrōn, w zēx ḳʕāx p-ḳahwe!»
056. zelle — nifšil ʕamalōyṯa —, isḳaṭ b-ōḏ_arʕa, haṯinn ščaġlušš šoġlun.
057. mō batte yišw hanna? zalle ṯēn yōma l-ʕa nažžōra, amelle: «battax čisčaxraʕəl metti, yīb iṭər, ḥetta čišwlīl p-ṭīẓ, la naḳtar...»
058. la yaḳtar... amelle: «ē!» — la čḏ̣aḥḥkunnaḥ! —
059. zalle, ayṯ šaḳəfṯilə blastīk w taḳḳlēle p-ṭīẓe, amelle: «zēx!»
060. zelle hōṯe, xett mappēl lanna ġabrōna ḥiməš ḏahəb, zelle ʕa ḳahwe.
061. ṯēle ḏmōxa, iʕber bē, aṭaž b-ōḏ_arʕa.
062. ṯēle zīza — čūṯ ṭarba! zalle l-ʕa ḥarḏōna amelle: «mō ḳeṣṣṯa?»
063. amelle: «čaʕnēx hačč!»
064. ōṯ ṣaḥəl tutun, ġaṭeṭəḏ ḏenpe m-mōya w lačečle, w mišwlēle lə-wzīra m-manəxrōye.
065. ibəčlaš ʕōṭeš. ʕōṭeš ḥetta ṭalaʕ l-xazūʔ w ibəčlaš miščaġlin.
066. ṯalla emma: «wrīš mō hōḳ ḳeṣṣṯa hōḏ?»
067. ommṯa amrulla: «laʔ laʔ, hanna battaḥ nḳallʕenne, yalla ayṯōn ebər...»
068. aḳa ebr əwzīra išmaṭ. zallun, amrulle: «ṯāx battaḥ n...»
069. amrōlun: «taxlayxun, affōn ti ḥōr yṯēle, w ebr əwzīra ču batt hū!»
070. aḳam malka, ōmar: «waḷḷa bann niḏʕell ḳeṣṣṯil lanna šappa mō hū.»
071. hann tawwar aʕle, ayṯunne, nappšunne, iščaḥ emʕa w ḥiməš ḏahəb, «wrāx, mō ḳeṣṣṯax?»
072. aḳa aḥəklēlun ḳeṣṣṯa, inne: «ukkil lēlya ebr əwzīra mappīl ḥiməš ḏahəb, w ana nzill nḳaʕīl p-ḳahwe, w hū ču nyōḏaʕ mō ṯōḳen ʕemme.»
073. inčbah malka, mayṯēl ebr əwzīra, ḳaṭʕlēle rayše, w mayṯyill lōṯe mišwille wzīra w xaṯəplille xṯōba ʕa berčil malka.
