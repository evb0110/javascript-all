001. ōṯ ṯaʕla inžes, iḥles, imles, allex p-tarba willa miščaḥ fṭīsča w aʕla ʕaḳōna, ʕammōxel menna ʕaḳōna.
002. msallem aʕle, mamelle: «mō ʕačmišw?»
003. maʕzemle ʕaḳōna yīxul ʕemme mn-ōf fṭīsča.
004. iṯḳen soḥəpṯa ʕaḳōna w ṯaʕla.
005. uxxul yōma ṯyillun ōxlin mn-ōf fṭīsča xann ta ḥasslaṯ.
006. yōma m-yumō ṯēle ṯaʕla l-ʕa ʕaḳōna mamelle: «ana nirḥem nislaḳ xann mišwōra ʕemmax b-anna žawwa.»
007. amelle: čsōḳeṭ, činya mō maṣeblax?»
008. amelle: «čuʕle mett, nlōḳeṭ kayyes.»
009. ḳōye ṯaʕla, rōxeb ʕa ḥaṣṣil ʕaḳōna w ṭōyar bē b-ōš šmō.
010. hinn w allīxin bə-šmō, mʕayn xann ṯaʕla ʕal_arʕa, miščaḥ rōʕya w īle xarufyōṯa.
011. w hū ʕamʕayn aʕle w ẓōḥeṭ m-ʕa ḥaṣṣil ʕaḳōna — sōleč.
012. hū w salleč, mʕayn l-erraʕ miščaḥəl rōʕya erraʕ menne.
013. mʕayn rōʕya l-elʕel, miščaḥəl ṯaʕla naḥḥeč mnə-šmō, ḳōye m-zawʕe mtaššarəl farwṯe w šōmeṭ.
014. mʕayn ṯaʕla, miščaḥ farwṯa erraʕ menne, mōmar: «ya alō, čayṯinn p-ḥaṣṣil lōf farwṯa, ya alō, čayṯinn p-ḥaṣṣil lōf farwṯa!»
015. išmaṭ rōʕya w xarufyōṯe xann willa isleč ṯaʕla p-ḥaṣṣil farwṯa.
016. inəpṣaṭ, ḳōye mxassēla w mallex bā w iṯḳen mičmaxṭar.
017. yōma m-yumō xassīlla w naffeḳ mišwōra, willa miščaḥle ḏēba.
018. mʕayn bē xann, ižxex b-ōf farwṯa w allex, mamelle: «mōn šulēx hōf farwṯa?»
019. amelle: «ana! ana nmišw farwōṯa. ču čyaḏḏeʕ?»
020. amelle: «lā!»
021. amelle: «batt čišwīl farwṯa xwōṯa.»
022. amelle: «ē, bess čmayṯīl ḥammeš xarūfyan.»
023. ayṯēle ḥammeš xarūfyan, naxəslēle ḏēba, w šulēle ḳommil wakre.
024. iṯḳen ṯaʕla mʕappar minnayy w mxazzenlun elġul w ōxel minnayy l-fačərṯil mett yarḥa.
025. willa ḥamēle ḏēba yōma m-yumō, amelle: «ḥasslaṯ farwṯa?»
026. amelle: «šulilla satra w ḥaṣṣa. ḳayyam batta mett ḥammeš xarūfyan ḥrōn, mḥassla.»
027. ē, zelle ḏēba msayyet ḥammeš xarūfyan w mayṯlēle, ḳaṭellun w mišwēlun ḳommil wakra.
028. mʕapparlun ṯaʕla ʕa mahle w ōxel, w minəpṣaṭ hū w bnōye w eččṯe.
029. xett xann bōṯar mett yarḥa, yarḥa w felke, ḥimne ḏēba l-ṯaʕla, amelle: «mō iṯḳen əf-farwṯa?»
030. amelle: «ḳayya kanōra. ayṯilī ḥammeš xarūfyan mḥassla.»
031. ḳōyem ḏēba zelle msayyet ḥammeš xarūfyan w mayṯēlun.
032. bōṯar mett yarḥa ḥimne ḏēba, amelle: «mō iṯḳen əf-farwṯa?»
033. amelle: «sattḳič ʕanmišwēx farwṯa?»
034. laḥeḳle ḏēba batte yḳuṭlenne.
035. hinn lḥiḳill baʕḏ̣inn b-ōš šiḳya, ōṯ fallōḥa šaww kūsa ʕa xoṯla w ḳawwīrəl leppe.
036. ḳōye ṯaʕla m-zawʕe ʕōbar p-kusōyṯa, mʕallḳa b-žesme w marheṭ bā ʕa wakre.
037. hū w ʕapper b-wakra, maʕṣya kusōyṯa p-ṯemmil wakra w mōẓeṭ ʕōber.
038. ṯōḳen elġul w ḏēba inṭar elbar šaʕṯa, ṯarč, eṯlaṯ — lōmar yinfuḳ.
039. ḏēba ačʕeb m-ḳaʕṯa, zalle.
040. atar iščġel əhwō, kusōyṯa p-ṯemmil wakra ṯiḳnaṯ mṣaffra mnə-hwō.
041. mō mfakkar ṯaʕla elġul? ōṯ ḏēba elbar, hū ti ʕamžōʕar.
042. uxxul yōma xann hanna hwō šaġġal w hanna žʕīra ṭayyer b-ōk kusōyṯa.
043. ixfen ṯaʕla, mamell_eččṯe: «ḳūm, battaḥ ničṣōraʕ. či ġōleb axell ḥrēna. mō battaḥ nišw.»
044. mičṣarīʕin, ġalebl_eččṯe axella awwal yōma.
045. ṯēn yōma ōxel ebra mnə-bnōye, ṯēleṯ yōma ebra mnə-bnōye, xann ʕa ṯlōṯa arpʕa yūm ḥassel xōla w iḳəʕ elġul.
046. ē, mō batte yišw? la aṣəf ġappe mett, ōmar: «yalla, ya kasra ya naṣra aʕəl aw ʕa ʕatuwōy!»
047. ḳōyem ḳappaʕ w nōfeḳ p-surʕṯa, b-rahṭa.
048. m-zawʕe atar mʕallḳa hōk kusōyṯa w marheṭ bā mett ʕasra kilo metər.
049. mʕayn r-roḥle, čūṯ mett, lā ḏēba wala ma yaḥzanūn.
050. mʕayn xann kuḥkulle, čūṯ ġayr hōk kusōyṯa ʕallīḳa b-žesme.
051. maḳemle ḳyōmča mčapparla, manʕenəl ōbu w mxarraḥər rūḥa.
052. amella: «hašš či affīšən nuxlell ičəṯ w lə-bnōy, w ana nōmar ḏēba elbar ʕamžōʕar.»
053. čapparla, mazʕel w mallex b-ōb barrīya.
