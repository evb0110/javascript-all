001. msawəlfin wōṯ ġabrōna ifḳer, išmeʕ innu ōṯ b-ʕarḳūba baʕʕeḏ m-ʕa blōte žawəhrōṯa w ḏahba.
002. hanna ġabrōna čūle illa wattʕit tiḏōye w zalle ḳṣītl_anna ʕarḳūba ytawwar ʕa saʕte.
003. bōṯar ṯlōṯa yūm tuwwōra iščaḥ hanna ġabrōna žawharča ḳattil ġawza.
004. inəpṣaṭ bā baḥar w šūna b-ʕoppe w rōžaʕ l-ġappit tiḏōye w hū ʕammaḥlem b-zuppōnəl žawharča.
005. wōb ṭīma yizbun payṯa ḥačči w šaləʕṯil ḳinyōna w šaləʕṯil ṭarša yisčfet minnayhun hū w tiḏōye.
006. w hū allex ʕamfakker b-ōḥ ḥalōyṯa, ḥimne aḥḥaḏ ōġa iḳṭōʕay, mōrəl ḥilyōṯa.
007. šaʕʕle: «anik čōb w lina hačči čōz w ʕaya čmapṣuṭ xull lanna?»
008. hanna ġabrōna ti tarwīša čūle illa aḥkēl lanna ōġa ḥiyalžō maʕ ḳeṣṣṯe.
009. hanna ōġa, bōṯar ma čʔakkat m-tarwīša šaʕʕle: «hačč, waḳčil ayṯīčəl žawharča, aspič ezna m-nōskil ʕarḳūba w aḥəmtīčne?»
010. čḥayyar hanna ġabrōna m-suʔōləl ōġa ḥīrča ḳawya w šaʕʕle: «mōn hanna nōska ti ʕačmaḥək meʕle? ana la šimʕiṯ bē.»
011. aḥref aʕle ōġa w amerle: «hanna nōska ḥōrsil lanna ḏahba w lann žawəhrōṯa, w hū ti šaleflun w ču maffēl ti ʕamtawwrin ʕlayy yiḥmunn. yumkin hū ašfeḳ aʕlax w applēx žawharča.»
012. amerle hanna ġabrōna: «lā, ana la ḥmičče w lā aškričče.»
013. amerle hanna ōġa: «lōzim črōžaʕ leʕle hōš, čaḥəmtenne w čmalle "ysallmell ḏwōṯax," w illa ḏ̣arrarlax.»
014. fakkar hanna miskīna ḳalles w ōḥes b-zawʕa ittab b-leppe, w amell lanna ōġa: «ʕarḳūba iṯḳen baʕʕeḏ w tiḏōy ti ḥayyīžin nṭirill w ču sattīḳin emmat nrōžaʕ liʕlayy. mō batt nišw?»
015. amerle ōġa: «kayyes, ana batti nsaʕitennax. applīl žawharča ḥetta namṭenna l-ġappit tiḏōx yzappnunna w yaṣərfun menna ḥetta črōžaʕ.»
016. hanna ġabrōna sattḳil ōġa ḥiyalžō w_applēle žawharča w rōžaʕ l-ʕarḳūba ḥetta ysallem ʕa nōska w ymalle ysamiḥenne b-žawharča.
017. waḳčil iməṭ ʕa ʕarḳūba ačʕeb w hū mtawwar maʕ nōska w lōmar yiščaḥyenne.
018. ʕōwet ʕa blōte w šaʕʕlit tiḏōye iḏa aspull žawharča mn-ōġa.
019. amrulle: «anaḥ la aspinnaḥ mett w la ḥminnaḥ barnaš.»
020. iḏeʕ hanna ġabrōna innu ōġa iḥčal aʕle, čūle illa zalle l-ġappil ḳōḏ̣ya w iščki ʕa ōġa.
021. hanna ḳōḏ̣ya mayṯēl ōġa l-ġappe w mšaʕʕelle: «ʕaya šaḳəllīčəl lanna ġabrōna tarwīša žawharča ti ščiḥna?»
022. aḥref ʕa ḳōḏ̣ya ōġa w_amerle: «ana la šaḳliṯ menne mett, bess hōḏ žawharča ti ana nmamlekla, ana ščḥičča b-nifəš.»
023. šaʕʕle ḳōḏ̣ya: «ōṯ ġappax šahtō?»
024. aḥref aʕle ōġa w amerle: «ōṯ ġappi ṯlōṯa šōhət waybin ḥammiyill waḳčil ščaḥyičča.»
025. amerle ḳōḏ̣ya: «ayṯā šahtōx ti ʕačmaḥək miʕlayhun!»
026. hanna ḳōḏ̣ya maʕruf b-ʕaḳle, ašfeḳ ʕal_anna ġabrōna, liʔannu iḏeʕ innu hū mōrəl žawharča, w ōmar b-leppe: lōzim nražiʕlēle žawharča ti naġəblēle ōġa.
027. ṯēn yōma ṯōle ōġa w šahtōye ṯlōṯa ʕa maḥkamṯa w ṯōle ġabrōna fḳīra.
028. amerlun ḳōḏ̣ya, l-ann ḥamša ġabrūn, yʕullun l-ġappe uxxul_aḥḥaḏ balḥōḏe w ayṯēlun ḳōḏ̣ya l-uxxul_aḥḥaḏ kaməšṯil ṭīna w amerlun yišwunna ʕa šaklil žawharča ti xčlīfin aʕla.
029. čūṯ šaʕṯil zamōna illa wayban šaḳfōṯəṭ ṭīna b-īḏəl ḳōḏ̣ya.
030. ʕayn willa iščaḥ innu iṯər mn-ann ḥamša ġabrūn akṯar yišwull ṭīna ʕa šakliž žawharča: ōġa ḥiyalžō ti ōmar innu lēle, w ġabrōna tarwīša, mōrəl žawharča ḥaḳḳanō.
031. ōmar ḳōḏ̣ya l-ʔōġa: «ʕawwēt žawharča l-marōya!» w ʕaḳībəl lanna ōġa ʕḳūpča ḳawya.
