001. b-zamōna ōṯ ṯarči ḥaṯawōṯa.
002. čʔahhal, aspaṯ uxxul_eḥḏa ġabrōna.
003. b-ẓāhir ġabərnayn uppun ḳalles hbulya.
004. yōma m-yumō eḥḏa minnayhen ḥōṯa išwaṯ ʕzīmča w aʕzmaččil ḥōṯa leʕla.
005. išw aḳərṭūṯ, išw nayya, nayya mišwin ḳūra biṣlō.
006. amrōl ġabrōna: «yā ġabrōna, ē battaḥ beṣla!»
007. ōṯi xawwṯa p-ḥaṣṣil ṯarʕa, šawwiyill biṣlō bā.
008. zalle ayṯ semla w šūne ʕal-ōx xawwṯa w isleḳ atar l-ḥetta yayṯ beṣla.
009. hū w salleḳ ʕa semla, amella: «wēš ya ḥorəmṯa, ē ana nsalleḳ yumma nnaḥḥeč?»
010. amrōle: «yā ġabrōna, ḏōb ʕemmax beṣla yīb əčnaḥḥeč, ču ʕemmax beṣla yīb əčsalleḳ.»
011. inḥeč w ḳʕōlun, amrōl ḥōṯa: «ḥmīš?»
012. amrōla: «ē, ḥayyīna. emḥar ʕzīmča ġappi xett ana.»
013. ṯōle bōṯar iṯər yūm, išwaṯ ʕzīmča l-ḥōṯa.
014. ṯalla ḥōṯa leʕla, hī w ġabrōna.
015. ṯalla amrōl... əl-ġabrōna: «yō ġabrōna, ḥassel ḳamḥa, čūṯ ḳamḥa ḥetta nīluš, ḥetta nišw leḥma. zēx, šḳōl hōṭ ṭaḥənṯa w zēx ʕa reḥya w ṭuḥna!»
016. ṯalla, ʕappalle ḏ̣arfil mō, ḏ̣arfa iməl mōya, amrōle: «ḥōṭ ṭaḥənṯa, yaʕni ḥiṭṭō.»
017. ḥammlann ʕal-anna ḥmōra w zalle l-ġappil ṭaḥḥōna ʕa reḥya.
018. imṭ əl-ġappil ṭaḥḥōna b-reḥya, amelle: «márḥaba!»
019. «márḥaba!»
020. amelle: «īḥ ṭaḥənṯa, baḥ nṭuḥnenna.»
021. amelle: «ē, apšir!»
022. ṯōle ṭaḥḥōna, amelle: «ani ṭaḥənṯa?»
023. amelle: «ḥā, mḥammla ʕa ḥmōra!»
024. ṯōle miṯəḥl_īḏe ṭaḥḥōna bə-spaʕṯe, ʕayn, ščiḥna čūb ḥiṭṭō — yaʕni mōya.
025. iḏeʕ innu hanna baḥīṭay, amelle: «ē, ṭawwel bōlax, hōš ōṯ ṯarč ṭaḥnan ḳommax, ḥetta nṭuḥnenn nṭaḥəllēx hī. zēx šḳōl rōḥṯax ḳalles w čnēḥ w ḳʕōx!«
026. zalle hū, šūl lōf farwṯa ʕa xaffōṯe w išw ṭurrōḥča w išw mxaddadīṯa w ažʕi yičneḥ ḳalles, willa aġreḳ iḏmex.
027. ṯōle ṭaḥḥōna, affne iḏmex w ayṯil mūsəl ḥallaḳūṯa w ḥaləḳlēle šarbōye w ḏeḳne w ġbinōye, affne muzzuṭ.
028. aṣpar aʕle ḳalles, ṯōle arkše, amelle: «ḳōm, mō čiḏmex, wēn? ṭaḥəllillax, ḥaslaṯ ṭaḥnōṯa w ṭaḥəllillax ṭaḥənṯax w ʕapplillax hī p-ḳorʕa. ḳō yalla ḥammēl w yalla!»
029. aḳam hanna, ḥammell lōṭ ṭaḥənṯa ʕal-anna ḥmōra w zalle ʕa payṯe l-ġappil eččṯe.
030. imṭ əl-payṯa, taḳḳiṯ ṯarʕa, nifḳaṯ eččṯe: «mō? mannu hačči?»
031. amella: «ana, ġabrūniš! ġabrōna ti ṭaḥniččiṭ ṭaḥənṯa w ṯill.»
032. amrōle: «lā!»
033. atar ʕaynaṯ ščḥačče čūṯ metti, iḥleḳ šarbōye w ġbinōye, amrōle: lā, hačč čūb ġabrūn, hačč šaġəlṯax šaġəlṯa. mō ušme... ana ġabrūni īle šarbō w īle kaza.»
034. «šyā kaza!»
035. amrōle: «ha! hattā nayṯillēx mrōyṯa!»
036. zlalla ayṯillalle mrōyṯa w ṯalla leʕle, amralle: «ḥmā ḥōlax b-mrōyṯa!»
037. ʕayn bə-mrōyṯa ščiḥəl ḥōle čūṯ lā šarbō walā ġbinō wala kaza.
038. amrōle: «hačči aḥḥaḏ inglīzay hačči!»
039. amella: «ya ḥorəmṯa, lā!»
040. amrōle: «ha!»
041. amella: «lakōn hattay nmalliš! hanna malʕūna, hanna ṭaḥḥōna arkšil inglizō w šattre w ana affin niḏmex b-reḥya ḳayyam.»
