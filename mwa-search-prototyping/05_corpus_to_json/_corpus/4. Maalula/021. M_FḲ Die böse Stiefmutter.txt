001. wōṯ b-zamōne šaxṣa, w hanna šaxṣa zangīlay baḥar baḥar baḥar.
002. ġappe berča, ču ġappe ġayra.
003. yōma m-yumō m-meṯṯa mīṯaṯ — yā ḥarām — eččṯe.
004. aṣəf hū w berče baləḥḏinnun, w hōḏ berča ʕzīza aʕle baḥar baḥar.
005. bōṯar meṯṯa amrōle: «yā bāba, lōzim čayṯēḥ... čayṯ yaʕni eḥḏa ničsall ana w hī.»
006. amella: «yā eppay, nmayṯīš ḥōlča mʕaḏḏbōši w marəmrōši.»
007. amrōle: «lā, nmičsallya ana w hī.»
008. hōḏ ḳall mil čražžačče amella: laḳḳīṭ eḥḏa, ana nxaṭebla.»
009. aḳam laḳḳṭaṯ hī eḥḏa, aḳam xaṭba hū w ayṯna.
010. hū īle ṭarša m-žamīʕ əl-ḥaywanāt, īle ʕizzō, īle ʕōna, īle ġamlō, īle m-xulle mett.
011. hanna ḏukkil ayṯna amella: «čūl wṣīṯa ġappiš, ču nbōʕ minniš mett illa ttarilīl salma.»
012. amrōle: «ē, ʕa rayš mn-elʕel, salma čūṯ aġla menna barnaš, salma ʕzīza baḥar hōḏi.»
013. ḳʕōlun yarḥa iṯər ṯlōṯa, amella: «ana bann nsōfar. īl mišwōra, bann nsōfar, w hanna mōla summar, hann ḳiršō summūrin, w hanna xayra summar, w hann ʕaptō erraʕ mn-īḏxen. ti čbaʕalle ḥōḏ̣ar.»
014. amrōle: «ē, la aḥfeḏ̣ alō ġayra!»
015. hanna ṭaʕəl ḥōle, irxeb ʕa faras, yaʕni ʕa sūsča w zalle.
016. sōfar yarḥa, iṯər, alō maʕlem.
017. ḳōmaṯ hōḏ, mḳahhra menna, batta ttaffrenna.
018. ōṯ ʕapta, amrōle: «alō yaffennax, bann nappēx ana ḳall mič čbōʕ, w čusəplīl salma ʕa barrīya, čnuxsenna w čayṯīl menna kuppōyṯil eḏma niščenne.»
019. hanna ʕayn xann — hōb bisnīṯa atamōy — w la asəx bā.
020. ṯōle leʕla amella: «yā salma, ʕammamrōl ḥōlčiš xann ʕa xann, innu nuspinniš ʕa barrīya w nixsinniš w nayṯēla finžōnəl eḏma minniš.»
021. amrōle: «alō yaffennax lakōn, hōḏi ma zāl anwaṯ aʕəl, lōfaš ḥōlla miʕəl. yā sammōl... ču ōz čaffinn ṭōba. bax ttapprinn hačč!»
022. amella: «ē! lamlīm ġarḏ̣ōš w lamlīm waʕyōṯiš w šḳūl ḳass ḳiršō w ayṯay nuspinniš ʕa mett blōta ġayrib blōta!»
023. ḳōyma hōḏi, mḏ̣abəḏ̣bōl waʕyōṯa w ḏ̣ōppa ḳass ḳiršō w ṯyōla.
024. mamella: «emḥar nōz nuspenna,» l-ḥōlča.
025. rōxpa roḥle ʕal-ōs sūsča w marəhṭin b-ōb barrīya.
026. másalan hōxa maʕlūla, lina nōfḏin? — l-ḳuṭayfe.
027. p-ḳuṭayfe amrōle: «bess, hōxa čmaḥḥīčəl ana.»
028. aḥḥča p-ḳuṭayfe.
029. hōḏ ʕemmlə ʕrōba aṣəfnaṯ xann, ḥōsaṯ xann, ščaḥyaṯ šunīṯa xčōr.
030. hōx xčōrča ḳaʕya ʕemmil ġappōna xanni w laṭṭīya.
031. ṯalla leʕla, amrōla: «massīki bil-xēr, yā ḥōlč! ex čība? ppaʕlō čmapṣūṭ.»
032. ʕaynaṯ l-ōb bisnīṯa, ščḥačča ġaribōy, amrōla: «alō yabəṣṭinniš ya ḥabīpči!»
033. amrōla: «alō yaffinniš, ana ġarīpča w čūl ḏokkṯa niḏmux. lōb čmaḏəmxōl ġappiš?»
034. amrōla: «ē, ahla w sahla b-lipp w b-ʕaynōy, ahla w sahla bīš ya ḥabīpči.»
035. aspačča w zlalla leʕla.
036. hōš šunīṯa īla ebra — rōʕya. ʕamrōʕ ṭarša.
037. hōḏ ʕillaṯ šunīṯa, ču ġappa barnaš.
038. ʕibraṯ ʕal-anna bayṯa, ḳʕalla xanšōle, ḳʕalla lammōle, īla ḳalles mužlīṯa ažəllalla, īla ḳalles waʕyōṯa sawilalla.
039. ščḥaččil lōb bisnīša šōṭra.
040. ṯōle ebra ʕrōba, amella: «nbayyen ġappiš ḏ̣ayfṯa.»
041. amrōle: «ē, waḷḷa ġapp ḏ̣ayfṯa.»
042. hōḏ bisnīṯa, yōma iṯər ṯlōṯa, ščḥaččil lōb bisnīṯa šōṭra, amrōla: «ana aʕžbīšən w ču nnaffīḳa miʕliš.»
043. aḥəklalla ḳaḏ̣īṯa mō hī.
044. amrōla yaʕni: «mō ḳiṣṣṯiš hašš?»
045. amrōla: «ḳiṣəṯ īl ḥōlča w išwaṯ bī xann ʕa xann, w ana zōʕiṯ čḳuṭlinn, ttaffriṯ b-ōt tunya yaʕni.»
046. amrōla: «ē, ḳʕāš ġapp hōxa!»
047. ḳʕalla, bōṯar exma yūm amrōl_ebra: «yā ḥabībi, ču čšōmaʕ min, nxaṭəblēx hōb bisnīṯa. ʕaynelā mil ḥalya w ʕaynēla mō rečba w manẓūm.»
048. amella: «ē!»
049. ḳōymin hann mxaṭəblōl ebra.
050. zlillun yumō, ṯyillun yumō, mōyṯa xčōrča.
051. ḳōyma hī, másalan bōṯar meṯṯa mayṯya awwal ebra w ṯēn ebra w ṯēleṯ ebra.
052. ṯēle... atar mrōžaʕ maržūʕaḥ l-mōn? mrōžaʕ maržūʕaḥ l-ōbu.
053. ōbu ṯōle m-safra, ḳōyma hōṯa bōṯar mil zlōla salma, mayṯa...
054. ṯēle ʕapta — la amrillax innu aḥḥaḏ nōš aḥḥaḏ! — mrōžaʕ leʕla.
055. miščaḥ arənba b-barrīya, naxesla w mʕappēl ḳannīnča eḏma w šaḳəllēl ḥōlča, mamella: «čfaḏ̣ḏ̣āl!»
056. ḳōyma hōṯa šaṯyōla w mamrōle: «ysallmeḏḏ ḏwōṯax!», w mapplōle ḳiršō armaġōne w hū zelle.
057. amrōle: «alō yaffennax, batt kabša nnuxsenne hōxa.»
058. mayṯēla kabša, w ṯyōla mkaffnōle w msawiyōle w ḥōfra misti ḏōrča ḳabra w mišwōl lanna kabša bē, w mišwōle w mṣawwnōle w fiḏ̣ḏ̣a w mraṣtʕōle w mhantzōle w wartō w xulle mett kuḥkulle, yaʕni mett mraččab, w mxassya atar mō hī? — ikkum.»
059. ṯēle ōbu m-safra, nōḥča hōḏ misčaḳəblōle. mxassya ikkum, misčaġreb hū, mamella: «ʕžīpča, ʕaya čxassya ikkum?»
060. amrōle: «ču ḥayl naḥkēx.»
061. «ṭayyeb mallī mō ōṯ! mīṯaṯ salma?»
062. amrōle: «hačč amrič. mīṯaṯ — wlī aʕli — w lā affiṯ ḥkīma ġayr ayṯičče yḥakkmenna, w ana baḥar ačəʕbiṯ aʕla w bōṯar axerča amril alō infaḏ.»
063. amella: «ma zāl amril alō nisčaʕrḏ̣enne.»
064. ukkil yōma nōḥeč ʕṣofra mṣallēla m-misti ḏōrča w zelle.
065. aḳam amerr raʕwōṯa: «battxun čḥarrmun wala ayya ṭarša yaʕni yiṭʕun w hann awwal b-awwal hanna ṭarša yḥassel mnə-ṭbīʕče wala ṭarša yiṭʕun bnawb bnawb bnawb, čmunʕun yaʕni.»
066. ražiʕinnaḥ l-ʕa salma.
067. salma bōṯar mil ayṯaṯ ṯlōṯa arpʕa ibər amrōl beʕla: «yā ġabrōna, ana īl p-xōṭra nzill niṭṭamman maʕ tiḏōy, mō iṯḳen p-ḥalōyṯil eppay.»
068. amella: «ē, zīš!»
069. atar b-awwalča la ōṯ, la makinyōṯa wala ōṯ mett.
070. īlun ḥmōra izʕur xann, ʕappaččil lann ṭiflō b-anna xorža w hī rixpaṯ xetti.
071. zallun asraḥ, mett allex mett hanna, asraḥ.
072. hī w allīxa b-ōb barrīya, čūṯ meṯṯa baʕʕīḏa maʕ baʕḏ̣innun, imṭaṯ, iḥmaṯ awwal rōʕya, rōʕyil ʕōna.
073. baḳḳračče hī, imṭaṯ leʕle, amrōle: «yā rōʕyil ʕizzō» — baḥ naḥək xulla p-siryōn —, «yā rōʕyil ʕizzō, alō yaffennax, appīl ġaḏya izʕur l-anna ṭefla zʕōra.»
074. amella: «w ḥayyis salma w ʕizzīṯəs salma, w m-yōməz zlalla salma, la ḥminnaḥ yaʕni ġḏō zʕūrin.»
075. ḳaṭṭʕaṯ, xett ḥmačče, rōʕyil ʕōna, amrōle: «alō yaffennax, zappill mett xarōfa izʕur l-anna ṭefla zʕōra.»
076. yaʕni hī ḳaṣtan ʕammōmra xann, čūb innu xann, ḥammiyōlun čūṯ mett.
077. amella: «w ḥayyis salma w ʕizzīṯəs salma, m-yōməz zlalla salma la ḥminnaḥ xarufō.»
078. ḳaṭṭʕaṯ ʕa rōʕyil ḳinyōna xett, amrōle: «ču ġappax mett ʕakkūša izʕur čapplīl, nzubənlēl lann ṭiflō?»
079. amella: «w ḥayyis salma w ʕizzīṯəs salma, m-yōməz zlalla salma la ḥminnaḥ wala ʕakkūša izʕur.»
080. nafḏaṯ ʕal-ōb blōta hōḏ, zlalla tuġray ʕa ḏōrčit tiḏōya.
081. taḳḳaččil lanna ṯarʕa — nifḳaṯ ḥōlča amrōla: «mō battiš?»
082. amrōla: «anaḥ m-zibnō nībin yaʕni stiḳō l-anna payṯa, w ču nimbaḳḳrin ġayre.»
083. amrōla: «hōš mōrəl payṯa čūb, w anaḥ ču nimsčaḳəblin ḏ̣ayfō.»
084. amrōla: «laʔ, baš čiščaḳbil ḏ̣ayfō! anaḥ hōxa nlayyīfin niḳʕēḥ.»
085. ʕōbra b-ižbāri yaʕni, ʕōbra w ḳaʕyōla, ḳaʕyillun hann ṭiflō xann ḥōysin; ṯēle ōbu.
086. ṯēle ōbu, miščaḥəl lann ṭiflō, minəpṣaṭ bōn: «ahla w sahla, ahla w sahla b-ōḏ̣ ḏ̣ayfṯa.»
087. atar hī ġamġīma xann ha, yaʕni ču bayyen mnə-ffōya mett.
088. ḳʕalla hōḏ, ḳʕōlun ṭiflō, ext — ṣubḥān aḷḷāh — innu eḏma mōḥen yaʕni.
089. hann ṭiflō maniṭṭin ʕa xaffōṯəl žittun yaʕni w hū riḥmannun baḥar baḥar riḥmannun w riḥəml_ōš šunīṯa.
090. hōṯa nḳahraṯ, amrōla: «ḏ̣ūb bnōš! mō čappiyōlun ʕa ffayhun, ʕaya čižliḳōlun xull lanna?»
091. amrōla: «ču mšaʕʕel, ʕala kull ḥāl ču nḥammīya ġappayxun ṭiflō, affanxun čičrawəḥnun m-ṭiflō ḳalles!»
092. w hū amella: «taššrann taššrann! ʕaža ḥetta yiḳʕullun? laʔ, ana nmapṣuṭ baḥar baḥar nmapṣuṭ bil-lēlya bōn.»
093. amrōle: «nḥammīya ġappayxun čūṯ ġayr hačč w hōḏ xčōrča. čḳaʕyin w la īlxun ṭefla, la īlxun berča, la īlxun metti, w erraʕ ġappayxun ḳabra nḥammīya. mō īlxun?»
094. amrōla hī: «mō battiš b-anna ḥatīsa? ču lzīmliš hanna ḥatīsa čaḥkinnu.»
095. amrōla: «laʔ, yaʕni aḥḥaḏ mšaʕʕel, ʕaya ḥetta la yšaʕʕel?»
096. amella: «waḷḷa ču ḥayl naḥkīš.»
097. ḳʕōle maḥəklēla ḳeṣṣṯa.
098. amrōle hī: «akīd yaʕni — ya ḥarām — hōxa innu čiḳbirilla?»
099. amrōla: «ē, akīd hōxa!»
100. amrōle: «w berčax yaʕni mō ʕulōmča, mō čūb ʕulōmča, mō...»
101. hū exti... yaʕni čfaṯṯaḥ leppe xann, amelle ʕaḳle mō ḳaḏ̣īṯa, amella: «berči mašəphōš, mašəphōl ʕaynōš.»
102. ḳōmaṯ hōḏ, šalḥaččil waʕyōṯa w bayynaččil baʕḏ̣a w_amrōle: «ana berčax! zkān ṣadʔet l-wālde ana berčax!»
103. amrōla: «lā — baʕʕīḏča — čimḏikkla! čūb berče!»
104. amrōla: «ana berče!»
105. hanna ex ti... yaʕni našḳa, ḳamṭa w ḳʕōle našeḳla xanni w črawḥan bā.
106. ḏimxaṯ hōṯe lēlya.
107. aṣbaḥ. čaṣəpḥun p-ṭōpṯa ppaʕlō.
108. aḳa ʕṣofra, ayṯ šaġġalō, baḥšul lanna ḳabra.
109. baḥšull ḏōrča, iščaḥ kabša mkaffan, w čūb la berče w la mett.
110. ḳōye m-ḳahre menna, mō batte yišw bā?
111. b-awwalča la wōṯ, la šnōḳa w la mett w la mettūṯa.
112. īle sūsča, aṣəhna iṯər yūm w ḳatra p-ḥabla lōḏ šunīṯa w allxa bə-blōta xulla sawa, ḥetta ommṯa yičʕažžbun bā, ʕa faṣlə šwačče yaʕni.
113. w ʕōwet, ṭappil berče w lə-bnōya, w ayṯnil ḥaṯne w ḳʕōlun hinn w hū.
