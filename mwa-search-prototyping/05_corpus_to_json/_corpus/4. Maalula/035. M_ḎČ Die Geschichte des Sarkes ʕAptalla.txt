001. bann naḥkēx sōləfṯa ḥrīṯa maʕl_aḥḥaḏ ušme sarkes ʕaptalla, azkirlillax ʕa ḏokkča.
002. hanna farrōna, ōf leḥma p-forna ti sifl it-talle b-ḏemseḳ.
003. hanna layyef ʕa sayfa w čorsa, w ašbahay baḥar baḥar.
004. ṣūrče ḥalya w šappa m-ti battax hū, mišṭaʕ b-iṯər sayf.
005. aḳam šariṭunne ommṯa, ayṯulle šobʕa ḥmōr ṣaffunnun xann ṣeffa ḳūrəl baʕḏ̣inn, w hann ḥmarō ḥilsayn ziḥlawnōyin, ʕarḏ̣il ḥelsa mett mečra.
006. amrulle: «w hačč ʕačmišṭaʕ p-sayfa w čorsa, bax čiḳmuz maʕl-ann šobʕa.»
007. ḳʕōle mišṭaʕ b-iṯər sayf, ṭarḳil īḏe p-ḥelsil awwal aḥḥaḏ w ōfez, ḳaṭṭaʕ maʕ šobʕa ḥōḏ, maʕ šobʕa ḥmōr.
008. ḳaṭṭʕann l-ōṯe mayla, aḳa zaḳḳfulle w appulle šhōtča.
009. baʕdēn ṭalpunne ʕa frānsa yišṭaʕ hū w aḥḥaḏ mnə-frānsa.
010. ommṯa ellel p-sayfa w čorsa ex mubarāʔ ti ṯōḳnan imōḏ.
011. zalle mn-ōxa ʕa frānsa.
012. ellel ižčmaʕ baḥar šaʕba, w aʕlen innu sarkes ʕaptalla m-surīya w blōte maʕlūla batte yišṭaʕ hū w aḥḥaḏ mn-ellel, yaʕni ču nbaḳḳrill ešme anaḥ.
013. ḳʕōlun mišṭaʕyin žawəlṯa rappa, w hū ʕammišṭaʕ, aṭar sayfa mn-īḏe.
014. w hanna sayfa hanik batte yisḳaṭ? batte yisḳaṭ p-ḥaṣṣil ommṯa.
015. w ōṯ šrīṭa, iḥžez baynṯil ommṯa w baynṯil laʕʕabō.
016. aḳa ōneṭ m-ḥaṣṣlə šrīṭa w sčliḳnis sayfa, la affne yisḳaṭ ʕal_arʕa.
017. la affne yisḳaṭ, lā ʕal_ommṯa w lā ʕal_arʕa, w sčlīḳle xann b-īḏe w rōžaʕ ʕa sōḥṯa ti ḥoləḳṯa ti mišṭʕīnya, ẓixəllə zḥīme w ʕallem aʕle, šaləʕlēle... šarəmlēle eḏne b-nawb p-ḥattis sayfa.
018. aḳam zaḳḳfulle xull lann ti mawžūtin, ixṯab šhōtča w applulle w waḳḳʕunna m-raʔīsəž žumhurōyṯa ti frānsa b-ōṯe waḳča, w ayṯna ʕemme l-ōxa.
019. w maḏ̣ḏ̣nil ḥayōṯe laʕʕōbəs sayfa w čorsa, la barnaš ẓixne abatan abatan.
