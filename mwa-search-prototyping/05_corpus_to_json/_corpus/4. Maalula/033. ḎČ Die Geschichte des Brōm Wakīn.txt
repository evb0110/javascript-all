001. hanna brōm wakīn wōb ṭefla, ḳaʕēle maxteməl mar čōma.
002. xōneš w əmnaḏ̣ḏ̣ef w manharle, w ōṯ urḥō ḏōmex m-maḳōma ti mar čōma.
003. orḥa mn-urḥō ifṯaḥ aʕle mʕarrṯa, misti hanna maḳōma ifṯaḥ mʕarrṯa, w hō mʕarrṯa ippa ḳazḳuzō xullun ḏahba w mužawharāt w mn-ann nawʕō ti ṯaminōyin baḥar baḥar baḥar.
004. w hanna wlīya ti mawžut amelle: «ʕappā ḥannax yā brōm w išḳul ḳall mič bōʕ!»
005. aḳam amelle brōm, brōm wakīn amelle: «ana ču nōxel m-mōləl waḳfa.»
006. amelle: «ana namellax šḳōl! ḳall mil battax išḳul!»
007. amelle: «lā, ana ču nōxel m-mōləl waḳfa.»
008. w ṭaʕnil ḥōle brōm wakīn w infeḳ.
009. aḳam amelle wlīya, mar čōma, tastūra v-xōṭre, amelle: «appillax mett aḥsan mn-anna mōla ti ču bax čšuḳlenne!»
010. aḳam brōm wakīn ḏukkil mar čōma awəhbe w appēle, aḳam applēle ḥekəmṯa.
011. iṯḳen alō malhemle w mḥakkem ḥekəmṯa ʕarabōy bə-blōtaḥ w ġayərlə blōtaḥ.
012. orḥa mn-ann urḥō ōṯ psōna b-ḏemseḳ, waḥtōnay w tiḏōye čūlun ġayre.
013. iččžaʕ iččžōʕča rappa baḥar, šwulle žamʕōyṯlə ḥkimō ḥetta yḥakkmunne w yayṭbunne — la aḳtar.
014. aḳam amrullun: «ōṯ ġabrōna, fallōḥa m-maʕlūla, ušme brōm wakīn, mḥakkem ḥekəmṯa ʕarabōy. sulḳōn w ayṯunne l-anna psōna, balk mayṭeble!»
015. aḳam ōṯ ommṯa amrullun: «ḥkimō ti trīsin w mafəhmin w ʕimmayn šhatyōṯa la aḳtar yayṭbunne. hanna ġabrōna ex batte yayṭbenne?»
016. amrullun: «hačxun sulḳōn ayṯunne!»
017. aḳam isleḳ ʕa maʕlūla kallfull brōm wakīn yinḥuč yḥakkmell lanna psōna.
018. aḳam hanna ġabrōna, lapplēlun ṭalpun w inḥeč ʕimmayn.
019. atar ḥkimō ti mawžūtin ḥmunne fallōḥa w xass ẓunnarōyṯa w širwōla buṭər rabbi.
020. ōmar battayn yimčaḥnunne yiḥmunne minžat mbaḳḳar p-ḥekəmṯa aw ču mbaḳḳar.
021. aḳam amrulle: «čḳaʕēx hačč bə-wḏ̣ōyṯa w ti ču ḥayle bə-wḏ̣ōyṯa, w nḳatrillax ḥūṭa b-nepṭil psōna ti ču ḥayle, w čḥamēle čžasesəl nepṭe hačč w čmapplēle twō m-ṯēn wḏ̣ōyṯa.»
022. amellun: « mō-ʕle, ččaxliṯ ʕal_alō w ʕa mar čōma.»
023. aḳam ḳʕōle brōm wakīn bə-wḏ̣ōyṯa balḥōḏe, w zallun haṯinnun ḳatrull ḥūṭa b-reġrič čaxča.
024. aḳam laḳṭil ḥūṭa w žassin napṭa, amellun: «hanna napṭa napṭiž žamād, mett žammet, ḥatīta. ḳimōn ḥūṭa m-ḥatīta w ḳutrunnē b-īḏlə psōna!»
025. aḳam zallun, fakkull lanna ḥūṭa, w ōṯ ḳeṭṭa ġappayn, mrapp əp-payṯa, harūn yaʕni, ḳatrunne b-īḏəl ḳeṭṭa w applulle ḥūṭa.
026. ḏukkil žassil ḥūṭa, amellun: «hanna nepṭa nepṭil ḥaywōna, čūb nepṭil barnōša. hanna nepṭa nepṭil ḥaywōna, čūb nepṭil barnōša.»
027. aḳam čʕažžab haṯinnun, ōmar: «fiʕlan innu hōz zaləmṯa mbaḳḳar.»
028. aḳa fakkull ḥūṭa mn-īḏəl ḳeṭṭa w ḳatrunne b-īḏlə psōna ti ču ḥayle.
029. aḳam iḏ̣ḥek w čbassam, amellun «ē, šaġəlṯa baṣiṭōy, b-robʕil warḳṯa twō mayṭeb hanna psōna, ḳōyem mallex w mayṭeb.»
030. ayṯunne l-ġappayn, appulle robʕil warḳṯa, zalle ʕa bzurōyṯa.
031. ayṯ twō m-ti alō aləhme aʕle, w aġəlne w ašḳil lanna psōna.
032. bōṯar mil ašḳne p-fačərṯa zʕōr, aḳa inhaḏ̣ m-čaxče, mnə-srīre, w ṭaʕnil ḥōle w allex w iṭlab xōla.
033. ḏukkil iṭlab xōla, aḳam hann ḥkimō čʕažžab lə-brōm wakīn.
034. amellun: «ana alō appīl w mar čōma appīl.»
035. aḳam ōbəl lanna psōna, ayṯēle batəlṯa w ayṯēle šhōtča mn-ann ḥkimō ti mawžūtin w applulle.
036. ṯōlun yappulle ḳiršō — la irəṣ.
037. la išḳal ġēr mett zahītay lēle w l-mar čōma.
038. w ḥkimō ti mawžūtin ʕemme ṭalpunne yḥakkem ʕimmayn m-mustašfa, w yisḳel iḳəʕ m-mustašfa — la irəṣ.
039. amellun: «ana nimḥakkem p-ḳura, mnə-blōta lə-blōta.»
040. w xann l-ḥetta maḏ̣nil ḥayōṯe m-maʕlūla xulla sawa, w hū mḥakkeməl ti ču ḥaylayn, w yōḏaʕ p-ti ġayyībin, w p-xull amra ti mažər bə-blōtaḥ wōb hū ḳōyem bē w mašfēl ti ču ḥaylayn w mayṭeblun.
041. hōḏ ḳeṣṣṯa maʕ marḥūma brōm wakīn.
