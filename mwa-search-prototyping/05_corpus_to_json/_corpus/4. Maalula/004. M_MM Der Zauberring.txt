001. ōṯ b-zamōne malka w hanna malka īle ebra, ġōl aʕle baḥar w čūle ġayre.
002. amma hanna ebər malka, ḳall mil ʕemme ḳiršō maṣreflun əb-yōmun.
003. malka iḥšab ḥišpōna inne b-axerče, bōṯar mil mōyeṯ, yisḳaṭ m-ḥokma w ebre yasərfell ḳiršō ti aybin w yaṣəf p-ḥalōyṯa ʕatmōn əbnawb.
004. ḳōyəm mwaṣṣēll_eččṯe, amella: «ana niṭmer santūḳa b-ḏokkṯa flayōyṯa.
005. bōṯar ma mōči la čbayyninnu ʕal_ibriš illa bōṯar mil miḏḏōyak meṯṯ ṯarč išən zamōna, ḥetta yiḏʕell ḳiršō w əl-ʕoməlṯa ḳīmča.»
006. w əm-žoməlṯa ōṯ ġappe... wōb rappi xalpa w ḳeṭṭa w ḳaʕpra.
007. hannun ḥayyīyin ʕemme b-anna payṯa, w ġappe aġīra.
008. hanna bōṯar ṯarč išən zamōna mōrlə wtōʕča šaḳəl wtōʕče, ameṯ malka.
009. aṣəf ebre w emme w xalpa w ḳaʕpra w ḳeṭṭa w aġīra b-anna payṯa.
010. hanna ebər malka, ḳiršōyəl aybin aṣərfannun, la aṣəf ʕemme mett.
011. ḏḏōyaḳ, infaḏ l-waḳča iṯḳen miščhēl aḥəšmūṯa borəhčiṯ ṯarč išən zamōna.
012. eččṯe, eččṯil malka nšaččil santūḳa ti ṭmirlēla beʕla.
013. ḳōyem... hī w ḏmīxa bōṯar eṯlaṯ arpaʕ išən w ʕamhōtsa ex batta čiḥḥ hī, ḳōyma mifčakra p-santūḳa ti ṭmīrle malka.
014. ḳōyma marḳšōll_ebra, amrōle: «ḳōm! ṯalla rezəḳṯa.»
015. aḳam hanna amella: «waš, mō hōr rezəḳṯa?»
016. amrōle: «ōbux, iḳḏum miy yīmuṯ iṭmar santūḳa b-ḏokkṯa flanōyṯa w amilli: la čbayyninnu ʕal_ibriš illa bōṯar mil miḏḏōyaḳ ṯarč išən, ḥetta yiḏeʕ ḳīmča, l-ʕoməlṯa.»
017. aḳam hanna, aḳīməl... šaḳəl ḳazəmṯe w lə-krēke w əl-muġərfīṯe w aḳa ḳʕōle bōḥeš.
018. ipḥaš ḥetta infaḏ l-anna santūḳa.
019. faṯḥil lanna santūḳa willa iščaḥ ġawwōyṯe santūḳa ḥrēna.
020. faṯḥis santūḳa ḥrēna willa ġawwōyṯe santūḳa.
021. isḳel fōṯaḥ santuḳō l-šobʕa santūḳ, santūḳəl sēbeʕ inwžat bē ḏīka.
022. ōmar: čaʕtmell lōm maṭmūrča ti ṭmirlīl eppay, nimxammen mett kenza rabb.»
023. ḳōyem maffeḳəl lanna ḏīka w mamell aġīre: «šḳōl lanna ḏīka w nḥōč ʕa šūḳa! zappnē w ayṯa ṭīme w ṯōx!»
024. ṭaʕell lanna ḏīka aġīra w nōfeḳ bē.
025. zelle ʕa šūḳa, ḳʕōle zōʕeḳ: «ḏīka z-zuppōna, ḏīka z-zuppōna!»
026. willa ṯōle aḥḥaḏ saḥḥar makkar mlaʕʕab, amelle: «čimzappell lanna ḏīka?»
027. amelle: «lakōn maxrōmča l-mō ana ʕanzōʕeḳ aʕle?»
028. amelle: «čšōḳel ṭīme ḥiməš ḏahəb?»
029. amelle: «čōṯ čiḏ̣ḥuk ʕlaynaḥ? zēx ḥmōx šaġəlṯa iščġel bā!»
030. ḳōyem mamelle: «čšōḳel emʕa? čšōḳel ṯarč emʕa?»
031. infeḳ ʕemme hanna aġīra, amelle: «ayṯā!»
032. ḳōyem maffeḳ ṯarč emʕa ḏahəb w mapplēl lanna mōrəḏ ḏīka.
033. mišwēl ḳiršō b-ʕoppe w amelle: «ḏīka w zabničče mennax. šḳōl, nuxsē w nučfē w šuḳəllīl ʕal-anna forna ti mḳabalčinnaḥ ellel.
034. ṣilnē w ayṯnē ʕa ppōfča w ana ninṭīrlax hōxa, ayṯillīl!»
035. šaḳell lanna ḏīka hanna aġīra, naxesle w načefle w mhantezle w šaḳelle l-anna forna.
036. ṣalēle w mišwēle ʕa ppōfča, w hū naffeḳ m-ṯarʕil forna mō ōmar b-ʕaḳle?
037. ōxel hanna... hōz zaləmṯa willa ʕomre baʕʕīḏa la yīxul, nīḳu nnuġpenne w nzill bē napplēl mʕallmōn.
038. ḳōyem mġayyarət tarbe w zelle m-ġayriž žehṯa w zelle marheṭ šaḳəllēl mʕallmōne.
039. amell mʕallmōne: «hann ṯarč emʕa ḏahəb ṭīməl ḏīka w naġpiččiḏ ḏīka w aytillillax.»
040. amelle: «ʕafye aʕlax!»
041. ḳōyem atar ḳaʕēle xell besra hū w aġīra w mlaḳḳaḥəl ġirmō l-xalpa w əl-ḳeṭṭa w əl-ḳaʕpra ti aybin ġappe.
042. haʔ, willa infeḳ xōčma b-leppil ġerma ʕemmil ḳeṭṭa.
043. ṯyōla ʕa satril ebər malka, maniṭṭa, w mapplōle xōčma.
044. šūnəl lanna xōčma, masḥe mn-eḏma w m-saʕṯa w ʕammišṭaʕ bē w mapṣuṭ bē, willa lō-ḥəm illa zaləmṯa awḳef ḳomme.
045. ṭūle uppe ʕasra mičər mn-ann rrixō rappō, amelle: «mō hačči?»
046. amelle: «ana xōtmil lanna xōčma, aġīrəl lann xōčma. ti čimʔamarəl bē nmišwēle.»
047. amelle: «wax yṭawwlell ʕomrax alō! ḥalōyṯaḥ ačəʕbaṯ p-fart xaṭərṯa.
048. ayṯēḥ mett ḳalles mōla xanni, niḥmell ḥalinnaḥ bē ničfaḏ̣faḏ̣ bē!»
049. ḳōyem lō-ḥəm w_atər illa xašīṯəl mōla ṯiḳnaṯ ḳomme — ḏahbō.
050. ḏukkil iṯḳen xann ʕemme inəpṣaṭ ebər malka.
051. mō ōmar? «yumō ṯōlun, lōzim ana ninfuḳ l-elbar nšummell hwō.»
052. ḳōyem, ġappe sūsča, mišw aʕle xoržil mōla w raxebla, w ṭaʕəl ḥōle w nōfeḳ.
053. ḳʕōle mintar mnə-blōta lə-blōta, infaḏ lə-blōta, blōta rappa baḥar.
054. hū w tayyer b-ōb blōta willa iḥəm payṯa iḥəl baḥar.
055. bessi uppe šaġəlṯa eḥḏa ču ḥalya: ʕa ʕakkōrəl lanna payṯa tūr man tūrče mṣafṣaf rayšōyəš šappō.
056. iʕčžab inne mō hanna. hanna payṯe, mō šaġəlṯe?
057. iṯḳen anik mil ḥōm aḥḥaḏ mšaʕʕelle, mamelle: «mō sōləfṯil lanna payṯa?»
058. mamelle: «allax b-ōk keṯərṯil ġaləpṯa. zēx ḥmōx šaġəlṯa čanəfʕennax. ču čōb b-anna suʔōla bnawb.»
059. ṭaʕəl ḥōle w mallex.
060. anik mil mšaʕʕel aḥḥaḏ mžawiblēle hanna žwōba.
061. baʕdēn willa iḥəm eḥḏa xčōr, ḥanniyōl ḥaṣṣa l-arʕa, xčōr baḥar rappa.
062. ōmar: «čūli illa hōḏ xčōrča čaḥkīl.»
063. ṯōle leʕla amella: «nimṣappaḥliš p-xayra ya ḥōlč!»
064. amrōle: nimṣappḥōx b-emʕa xayr! mō čbōʕ?»
065. amella: «mō mič čbōʕa nmappīš, bessi baš čmalli mō sōləfṯil lanna payṯa w mō sōləfṯil lann rayšō ti aybin p-ḥaṣṣil menne.»
066. amrōle: wōx ya ibri, allax b-anna suʔōla, čūṯ lzōma čiḏʕenne.»
067. amella: «taxīliš, nnašeḳlə ḏwōṯiš, mō mič čbōʕa nmappīš, ḥáyyalla aḥkīl mō sōləfṯe,» w maffeḳ ʕasra ḏahəb w mapplēla w mišwlēla b-īḏa.
068. amrōle: «yaʕni battax čiḏeʕ?»
069. amella: «ē, bann niḏeʕ.»
070. amrōle: «hanna payṯil malka flanō w hanna malka ġappe bisnīṯa čūṯ ġayra, w bisnīṯa ḥalya baḥar.
071. w malka ireb b-ʕomra w batte yʔahhlenna ʕa ḥayōṯəl ʕayne.
072. bess mḳattemla šappō, bnōyəḏ ḏōḏa, bnōyəl ḥōlča, bnōyəl ḥōla, bnōyəl ʕammṯa, šappō, bnōylə wzirō, lōmar čirəṣ, illa išwaṯ šarṭa.
073. amrōlun: xull ti maḳtar yažəbrinni nḥakenne eṯlaṯ kilman ʕa ṯlōṯa yūm nšaḳlōle w ti ču maḳtar yažəbrinni nḥakenne nžawibenne eṯlaṯ kilman maʕnōyṯa nḳaṭʕōr rayše w nmišwōle ʕal-ann ʕakkarō.
074. w hannun rayšō ti aybin ʕa ʕakkarō xullun rayšōyəš šappō, m-ti ṯōlun battayy yxuṭbunna w yaffunna čḥakennun w la aḳtar.
075. ḳaṭʕaččir rayšun w šawwiyōlun ʕal-anna...
076. atar ču čōb b-ōš šaġəlṯa, ya ibri.»
077. amella: «bann nislaḳ leʕla wa-law batte yiṯḳan rayš m-žoməlṯil lann rayšō.»
078. arnaḥ p-fekre xann. xčōrča ṭaʕnaččil ḥōla w zlalla w hū ṭaʕəl ḥōle w zalle.
079. ataḳ ʕa ṯarʕun, nčḳulle naṭurō ti ḳaʕyin ġappa, amrulle: «lina čōṯ?»
080. amellun: «bann niʕbar ʕal-ōb bisnīṯa ti ayba hōxa.»
081. ḳʕōlun atar manəhyille mamrille: «ux, allax b-ōš šaġəlṯa. ṯōle aḥla mennax baḥar, ṯōle aḳwa mennax baḥar, ṯōle ašṭar mennax baḥar, ṯōle azka mennax baḥar w xullun la aḳtar yišwun ʕemma metti w ʕaynēl rayšayhun anik aybin!»
082. amellun: «bann niʕbar leʕla w law rayš batte yiṯḳan ext_ann rayšō.»
083. amrulle: «xann battax?»
084. amellun: «ē, xann batt!»
085. faṯəḥlulle ṯarʕa, iʕber leʕla amella: «nimmassīš p-xayra yā berčil malka!»
086. la aḥərfaṯ aʕle.
087. «ex čība?»
088. ču maḥərfa aʕle.
089. «ppaʕlō čmapṣūṭ.»
090. ču maḥərfa aʕle.
091. «ppaʕlō čkayyīsa.»
092. ču maḥərfa aʕle.
093. ḳʕōle hanna, zlalla šwalle ḳahwe, šwalle šay, šwalle mḏ̣ayyafča ʕal-anna ṣummeč, billa ḥakya.
094. iḥčar b-ʔamre, mō batte yišw? ʕayni willa iḥəm xawwṯa b-ġappōne p-xoṯla.
095. affna ču tayyirōl bōla, farkil xōčma ti ʕemme w šūne p-xawwṯa, amella: «nimmassīš p-xayra ya xawwṯa!»
096. amrōle: «nimmassyōx b-emʕa, b-ōlef xayr. ex čōbi yā ebər malka? ppaʕlō čmapṣuṭ. ext_ayba ṣeḥḥṯax?»
097. «alō yṭawwlell ʕumriš yā xawwṯa w yafflēḥ hašši. yīb baʕ-alō bil-lēlya bann nissall ana w hašš.
098. aḥkilī mett ḥkōyṯa, affin nmawwah maʕ bōl! ḳayyaməl iṯər yūm w berčil malka batta čḳuṭʕerr rayš.»
099. amrōle: «lā, berčil malka ḥanunōy baḥar. berčil malka ču masəxya ʕa šappa xwōṯlə ḥkōyṯax čḳuṭʕerr rayše. hačči čmanẓum baḥar.»
100. amella: «hōḏi ču yōḏʕa, la kayyes wala maḳref. aḥkilī mett ḥkōyṯa!»
101. amrōle: wōṯ əb-zamōne... wōṯ əb-zamōne xayyōṭa.
102. ōmar hanna xayyōṭa: «ana nḏayyek b-ōb blōta, bann nzill niḥmīl mett blōta, nzilli nisčarəzḳell alō bā.»
103. ṭaʕəl ḥōle w mallex.
104. hū w allex b-anna tarba willa nčḳēle zaləmṯa ḥrīṯa.
105. sallem ʕa baḏ̣innun, amelle: «lina čōz?»
106. amelle: «waḷḷa nḏōkiṯ bə-blōt w nōzi nšummell hwō b-ġayrlə blōta w nisčarəzḳell alō.»
107. amelle: «lakōn w ana xett xann. ḳō ničrōfaḳ sawa nšammill hwō sawa.»
108. amelle: «mō šaġəlṯax hačč?»
109. amelle: «nažžōra.» ṭaʕnull ḥalayhun w allex sawa.
110. hinnun w allīxin, willa ṯōle zaləmṯa ḥrīṯa.
111. xetti sallem ʕa baʕḏ̣innun w črōfaḳ sawa.
112. amelle: «mō šaġəlṯax hačči?»
113. amelle: «ana šaġəlṯi nōska, nimṣalli b-anna ṭūra hanna l-alō w nḏōkiṯ, nōz niḥmīl mett ʕarḳūba xetti, xett niḳʕīl nšummell hwō w ninsuk w nṣalli l-alō.»
114. amelle: «kayyes, ḳō ničrōfaḳ sawa!»
115. ṭaʕnull ḥalayhun w zallun.
116. hannun infaḏ l-ḏokkṯa, hinn w allīxin massaṯ tunya ʕlayy. ʕičmaṯ, battayy yḏumxun.
117. iḥəm mʕarrṯa iʕber lēla.
118. hinnun w ḳaʕyin b-ōm mʕarrṯa, ifəčkar aḥḥaḏ minnayhun ōmar: «anaḥ ti baḥ niḏmux hōš ṯlaṯinnaḥ sawa.
119. balki ṯōle mett_aḥḥaḏ ḥrōmay b-anna lēlya ḳaṭlannaḥ w šaḳəllēḥ ti ʕimmaynaḥ.
120. laʔ əl-ʔawfaḳ nimḳassmill lanna lēlya ʕa baʕḏ̣innaḥ, ukkl_aḥḥaḏ naṭarle eṯlaṯ arpaʕ šōʕ menne, naṭarlə rfiḳōye.»
121. nifḳaṯ ḳorəʕṯa awwalnōyṯa ʕa nažžōra.
122. awḳef ʕamʕaynil buʕḏa willa iḥəm metti ikkum.
123. ḳarreb aʕle willa iḥəm xšurīṯa.
124. ōʕen kōra ʕa bōle w batte yissalli m-ḳorṣil lēlya.
125. affḳil ḳattūme w əl-minšōre w ḳʕōle mnažžar b-ann eṯlaṯ arpaʕ šōʕ, willa nažžril lōx xšurīṯa affḳa ex zaləmṯa.
126. šwela ḏwōṯa w šwēla riġrō w waḳḳfa w šwēla ex rayša w waḳḳfa yaʕni asənta b-iṯər ṯlōṯa xīf w ṯōle arkšil... lə-rfīḳe.
127. amelle: «ḳōm! ḥassel waḳəč ana, iṯḳen waḳčax hačč.»
128. aḳam nifḳaṯ ḳorəʕṯa ḥrīṯa ʕa xayyōṭa.
129. aḳa xayyōṭa, ʕamʕayn l-buʕḏa, willa iḥəm ex zaləmṯa waḳḳef.
130. izʕaḳ bē, la aḥref aʕle.
131. ḳarreb, žarʕil ḥōle w ḳarreb aʕle, maṯəḥl_īḏe lēle willa ščiḥne zaləmṯa mnə-xšūra.
132. ifəčkar inne rfīḳe nažžōra nažžar, lōzim hu yxassi.
133. ḳōyem faṯaḥəš šanṭōyṯe w affeḳ šaḳfōṯa, ʕemme šaḳfōṯlə ḳmōša b-ōš šanṭa w affḳlə mḥaṭṭe w əl-maṣfarče w ḳʕōle mḥayyeṭ.
134. b-ann eṯlaṯ arpaʕ šōʕ willa ḥayyīṭla ṯannūrča čūṯ aḥla m-xann.
135. mxasslēla w ṭaʕəl... w mrōžaʕ, ṯēle markešlə rfīḳa ḥrēna.
136. amelle: «ḳōm! ana ḥassel waḳəč.»
137. aḳa nōska atar ykaffell lēlya.
138. aḳam l-elbar willa iḥəm — wrāx zaləmṯa!
139. ḳʕōle zōʕeḳ bē — ču maḥref aʕle.
140. ḳarreb aʕle wille ščiḥne bisnīṯa mnə-xšūra.
141. ōmar: «lakōn rfīḳ nažžōra nažžar w xayyōṭa xassi, ana lōzim naffenna čaḥək.»
142. irkaʕ ḳūrəl lanna šaxṣa w ḳʕōle mṣall, mṣalli l-alō.
143. b-ann eṯlaṯ arpaʕ šōʕ wayba bisnīṯa ḥakkīya.
144. zalle arkšilə rfiḳōye.
145. aḳam, amellun: «ḳumōn! silḳaṯ šimša baḥ nallex.»
146. aḳam hannun willa iḥəm bisnīṯa.
147. allex, allxaṯ ʕimmayhun.
148. infaḏ l-mafərḳit tarbō, aḥḥaḏ batte yzelle šarḳay w_aḥḥaḏ batte yzelle ġarbay w_aḥḥaḏ batte yzelle ḳebəlṯa.
149. hanna mōmar: «batt bisnīṯa līl», w hanna mōmar: «bisnīṯa līl», w hanna mōmar: «bisnīṯa līl», w ixčlaf aʕla.
150. nažžōra mōmar: «ana lōma nnažžar lā ṯiḳnaṯ.»
151. w xayyōṭa mōmar: «lōla ana nxassēla la ṯiḳnaṯ.»
152. w nōska mōmar: «lōla nṣalli ana la ṯiḳnaṯ bini ōtam.»
153. ixčlaf aʕla.
154. «ē, ya ebər malka, l-mōn žōyza hōb bisnīṯa? l-xayyōṭa willa n-nažžōra willa l-nōska?
155. amella: «čū žōyza ġēr l-xayyōṭa.»
156. aḥərfaṯ berčil malka mn-ellel, amrōle: «lā waḷḷa, p-ḥayyir rayšl_eppay, čū žōyza ġēr l-nōska.»
157. amella: «wuš aḥkāy! ana xull_ann šaġlōṯa nmišwēlun maxrōmča līš.»
158. ḳōymin xōṯpin hannun šahtō ti ḳaʕyin ʕa ḥakye, inne ḥakkačil ebər malka keləmṯa.
159. ḳʕōle mḥakēla baʕdēn lorkaʕ aḥərfaṯ aʕle.
160. farsalle, ḏmexle lə-ʕṣofra w ʕṣofra ṣappaḥ aʕla, la aḥərfaṯ aʕle.
161. sallem aʕla, la aḥərfaṯ aʕle.
162. šwalle fṭūra, afṭar w ṭaʕəl ḥōle w infeḳ.
163. ḳʕōle mintar b-ōb blōta l-ʕemmlə ʕrōba.
164. ʕemmlə ʕrōba rōžaʕ.
165. faṯḥulle naṭurō ti aybin ʕa ṯarʕa. iʕber, amella: «nimmassīš p-xayra yā berčil malka!»
166. la aḥərfaṯ aʕle.
167. «ex čība?»
168. ču maḥərfa aʕle.
169. «ppaʕlō čmapṣūṭ.»
170. ču maḥərfa aʕle.
171. mḥakēla, ču maḥərfa.
172. atar hū infeḳ m-ṯarʕa, m-ġappa, w hī ṯalla ʕa xawwṯa ti wōb ʕamḥakēla bib-lēlya.
173. ḥakačča amrōla: «nimṣappḥōš p-xayra yā xawwṯa!»
174. la aḥərfaṯ aʕla.
175. ḳʕalla msallma aʕla, lōmar čaḥref aʕla.
176. amrōla: «ext ʕemmil ebər malka aḥkiš w ʕimmi ču ʕačmaḥəkya?»
177. mayṯya ḳattūma w hattōl xawwṯa m-žakərṯa menna.
178. ḏukkiṯ ṯōle ʕrōba ṯēn lēlya hū w ḥakīnəl berčil malka w la aḥərfaṯ aʕle, ʕayn ʕa xawwṯa ščiḥna htīta.
179. ḳʕōle atar matəʕ ʕa berčil malka, ti hattaččil xawwṯa.
180. «nimḥakēla ču maḥəfra aʕli, nōb ssalliṯ ana w hašši. ya ḥayniš, mō azəʕliṯ aʕliš.
181. šarṭa rumiš ssalliṯ ana w hašši, ana w mōn mann nissalli bil-lēlya ya alō?» ōmar bil-lēlya.
182. ʕayni willa iščaḥ kōza ʕa ṭawəlṯa, ōmar: «nissalli ana w hanna kōza bil-lēlya.»
183. ḳōyem maḳeməl xōčma, mišwēle... farekle w mišwēle erraʕ m-kōza w mamelle: «nmassēx p-xayra ya kōza!»
184. amelle: «ōlef msō ymassunnax ya ebər malka.»
185. «ex čōbi? ppaʕlō čmapṣuṭ. ext ayba ṣeḥḥṯax?»
186. amelle: «nmapṣuṭ baḥar l-ḥamdillāh.»
187. amelle: «aḥkeḥī mett ḥkōyṯa, affannaḥ nissalli bil-lēlya ana w hačči.»
188. amelle: «mō bann naḥkēx?»
189. amelle: «ḥáyyalla aḥkīl əḥkōyṯa nissalli bā.»
190. amrōle: yā ebər malka, wōṯ əb-zamōne ṯlōṯa bnōyəḏ ḏaḏō, w īlun berčiḏ ḏōḏa ḥalya baḥar, w hann bnōyəḏ ḏaḏō ṯlaṯinnun battun hī, ixčlaf aʕla.
191. mlaḳḳḥa ʕlayhun šarṭa hī, amrōlun: «ti mayṯ ḳiršō akṯar, hanna nrōṣya bē akṯar.»
192. w ṯlaṯinnun ču ʕimmayhun ḳiršō — ṭafrōnin —, ḳōymin iččfeḳ b-baʕḏ̣innun yizlullun yiščaġlun, yaġībun ešna w yražīʕun.
193. ṭaʕnull ḥalayhun w infeḳ ṯlaṯinnun sawa.
194. infaḏ l-ḏokkṯa, mafərḳa, ḳōymin miččafḳin baynṯil baʕḏ̣innun yšulḥull xučmayhun w yišwunnun erraʕ m-xēfa b-anna mafərḳa, w yōma flanō b-axerčil ešna mražīʕin.
195. ti mrōžaʕ w miščaḥəl xučmō b-ḏukkaṯinnun, ḳaʕēle naṭarlə rfiḳōye ḥetta yizlullun sawa ʕa blōtun.
196. aḥḥaḏ minnayhun ṣammet ḏahba, ṭaʕne w naffeḳ mnə-blōta, willa iḥəm aḥḥaḏ ʕamzōʕeḳ: «ʕa xṯabō! ʕa xṯabō! ʕa xṯabō!» ʕamzappen əxṯabō.
197. ṯōle leʕle amelle: «mō mišw xṯōbax?»
198. amelle: «xṯōb ḳall mil aḥḥaḏ baʕʕeḏ m-ʕa tiḏōye w m-ʕal_ahlōyṯe w m-ʕa ḥḏučče w m-ʕa ḳarribōye, ḳōr b-anna xṯōba, yōḏeʕ mō ōṯ ʕimmayhun w mō ṯaḳḳen ʕimmayhun.»
199. «exma ṭīml_anna xṯōba?»
200. amelle: «ḏahba!»
201. mapplēle ḏahba ti ōb ʕemme w šaḳell lanna xṯōba w mallex.
202. ṯēle l-anna mafərḳa misčaḥəl xučmō ḳayyōmin b-ḏukkaṯinn.
203. ōmar: «lakōni, bnōyəḏ ḏōḏ ḳayya la ṯōlun.»
204. ḳaʕele ynuṭrennun.
205. aḥḥaḏ ḥrēna xetti ṣammet ḏahba.
206. hū w allex, willa iḥəm aḥḥaḏ ʕamzappen ḳanninyōṯa, ʕamzōʕeḳ: «ʕa ḳanninyōṯa! ʕa ḳanninyōṯa! ʕa ḳanninyōṯa!»
207. ṯōle leʕle, amelle: «mō mišwa ḳannīnčax?»
208. amelle: «ḳannīnəč, iḏa aḥḥaḏ ʕal_ōxer rūḥa, ʕammōyeṯ, čmašḳēle ḳalles mn-ōḳ ḳannīnča, mayṭeb.»
209. «exma ṭīma hōḳ ḳannīnča?»
210. amelle: «ḏahba! mapplēle ḏahba ti wōb ʕemme w zabell lōḳ ḳannīnča w ṭaʕəl ḥōle w ṯēle l-ʕa rfīḳe.
211. ti ṯēleṯ xetti ṣammet ḏahba.
212. hū w allex, willa iḥəm aḥḥaḏ ʕamzōʕeḳ: «ʕa buġtō! ʕa buġtō! ʕa buġtō!» ʕamzappen buġtō.
213. ḳarreb leʕle, amelle: «mō mišw boġtax?»
214. amelle: «buġti ḳall mil aḥḥaḏ baʕʕeḏ m-ʕa blōta ti batte yzelle lēla, ḳaʕēle ʕal-anna boġta, maḥēle b-anna ḳīsa mamelle: buġti yā buġti, aḳimī mn-ōxa, šunī b-ḏokkṯa flanōyṯa! maḳemle, mišwēle.»
215. amelle: «ču nimsatteḳ illa nġarreb.»
216. amelle: «ḳʕāx ġarreb!»
217. ḳʕōle hanna ʕa boġta, ḳamṭil lanna ḳīsa amelle: «buġti ya buġti, aḳimī mn-ōxa w šunī ġapplə rfiḳōy!»
218. bə-tḳīḳča wōb šawwīlle ġapplə rfiḳōye.
219. ḳʕōlun sawa, sallem ʕa baʕḏ̣innun w ḳʕōlun šaʕʕlull baʕḏ̣inn: «hačč mō ščaġlič w hačč mō ṣammtič?»
220. ōneṭ awwalnō amelle: «ana ṣammtiṯ ḏahba.
221. bōṯar min nnaffeḳ mnə-blōta ti nōb bā nmiščġel, iḥmiṯ aḥḥaḏ ʕamzōʕeḳ ʕa xṯabō, zabniččil lanna xṯōba menne b-ḏahba.
222. la aṣəf... ču ʕimm mett bnawb.»
223. amelle: «w hačči?» ḥrēna.
224. amelle: «ana xett iḥmiṯ aḥḥaḏ ʕamzōʕeḳ ʕa ḳanninyōṯa w nōb nṣammet ḏahba, xetti zabniččil lōḳ ḳannīnča b-anna ḏahba ti nṣammītle; ayṯičča w ṯill.»
225. amrulle: «w hačči?»
226. amellun: «ana xett zabniččil lanna boġta w naġpiččiḏ ḏahba, isḳel b-ʕuppi w ṯill.»
227. amrulle: «hačči arbaḥ minnaynaḥ.»
228. amell mōrlə xṯōba: «mō mišw xṯōbax?»
229. amelle: «xṯōbi ḳall mil aḥḥaḏ baʕʕeḏ m-ʕa stiḳōye, m-ʕa ḳarribōye, m-ʕa tiḏōye, ḳōr banna xṯōba yōḏaʕ mō ṯaḳḳen bōn.» amelle: «w hačč, mōrəl ḳannīnča?»
230. amelle: ḳannīnči xett, iḏa aḥḥaḏ ʕal_ōxer rūḥa, nmašḳēle mn-ōḳ ḳannīnča mayṭeb.»
231. amell mōrlə xṯōba: «wax ḳroḥī b-anna xṯōba niḥəm əḥḏuččaḥ mō ṯaḳḳen bā!»
232. faṯəḥl_anna xṯōba ḳʕōle ḳōr bə-xṯōbe, willa nifḳaṯ ḥḏuččun ʕal_ōxer rūḥa, ʕammōyṯa.
233. ōneṭ ōbəl ḳannīnča ōmar: «ax, yīb nōb ḳūra w našḳenna mn-ōḳ ḳannīnča w naffenna čayṭeb!»
234. amellun mōrəl boġta: «ḳʕōr ruḥli!»
235. ḳʕōlun roḥle, miḥəl lanna boġta, willa bə-tḳīḳča waybin ġapplə ḥḏučča.
236. aḳīm... affḳil ḳannīnče ōbəl ḳannīnča w ašḳna — ayṭbaṯ.
237. ixəčlaf aʕla. hanna mōmar: «lōla narəxpenxun w nayṯenxun la nafḏičxun.»
238. w aḥḥaḏ mōmar: «lōla niḳrēlxun bə-xṯōbi ana, la ḏʕičxun bā inni ču ḥayla, ʕammōyṯa.»
239. w mōrəl ḳannīnča: «lōla našḳenna ana, la ayṭbaṯ.»
240. «ē, ya ebər malka, l-mōn žōyza bisnīṯa? l-mōrlə xṯōba willa l-mōrəl ḳannīnča willa l-mōrəl boġta?»
241. amellun ebər malka: «ču žōyza ġēr l-ōbəl boġta.»
242. aniṭṭaṯ berčil malka mn-ellel amrōlun: «lā waḷḷa p-ḥayyir rayšl_eppay ču žōyza ġēr l-mōrəl ḳannīnča.»
243. amerla: «wuš aḥkāy, ana hann šaġlōṯa xullen maxrōmča līš ʕanmišwillen.»
244. ixṯab šahtō, inne ḥakaččil ebər malka keləmṯa ḥrīṯa. iṯḳen ṯarč kilman.
245. baʕdēn ḳʕōle mḥakēla, lorkaʕ aḥərfaṯ aʕle.
246. farsalle, ḏmexle lə-ʕṣofra.
247. ʕṣofra šwalle fṭūra, afṭar w ḥakīna.
248. la_ḥərfaṯ aʕle, ṭaʕəl ḥōle w infeḳ.
249. hū w infeḳ m-ṯarʕa w hī ṯalla l-ʕa šrōġa, ṣappḥaṯ aʕle, la aḥref aʕla.
250. ḥakačče, la aḥref aʕla.
251. amrōle: «ext ʕemmil ebər malka čmaḥki w ʕimmi ču čmaḥki?»
252. ayṯaṯ ḳattūma w čabračče, laḥḥḳačče p-xawwṯa ti hattačča awwal yōma.
253. ḏukkil iṯḳen tunya ʕrōba rōžaʕ ebər malka.
254. faṯəḥlulle ṯarʕa, iʕber.
255. «nimmassīš p-xayra ya berčil malka!»
256. ču maḥərfa aʕle.
257. «ex čība?»
258. ču maḥərfa aʕle.
259. «ppaʕlō čmapṣūṭ.»
260. ču maḥərfa aʕle.
261. «wuš ʕaya ču ʕačmaḥəkya?» ču maḥərfa.
262. «čixrōsi?»
263. ču maḥərfa aʕle.
264. «čiṭrōši?»
265. ču maḥərfa aʕle.
266. «wuš mō ṯaḳḳen ʕimmiš?»
267. ču maḥərfa aʕle.
268. ōmar: «ana w mōn mann nissall bil-lēlya ya_alō?»
269. ʕayni ʕa šrōġa, ščiḥne ičber.
270. «yčapprell ḏwōṯəč čapprunnax! rumiš ʕaya awwal yōma ssalliṯ ana w xawwṯa, ṯalla berčil malka hattačča.
271. ssalliṯ ana w šrōġa, ṯalla berčil malka čappračče.
272. ana w mōn bann nissall bil-lēlya? čūṯ illa ṭaḳōyṯi.
273. nīḳu nišwēṭ ṭaḳōyṯi b-arʕa w niḳʕīl nissall ana w hī.»
274. šūnəṭ ṭaḳōyṯe b-arʕa w šūnəl xōčme erraʕ menna, amella: «nimmassīš p-xayra yā ṭaḳōyṯ!»
275. amrōle: «nimmassyōx b-emʕa xayr! ex čōb ya ebər malka?»
276. «ex ṣiḥḥṯiš yā ṭaḳōyṯ? ppaʕlō čkayyīsa, ppaʕlō čmapṣūṭ.»
277. amrōle: «čxassīl bə-hnō! nmapṣūṭ baḥar bāx.»
278. amella: «aḥkeḥī mett ḥkōyṯa, affannaḥ nissall bā bil-lēlya.
279. nimḥakiyill berčil malka, ču maḥərfa ʕlaynaḥ.»
280. amrōle: wōṯ b-zamōne iṯər ḥūn, aḥḥaḏ əčʔahhel w aḥḥaḏ ʕazzōbay.
281. ti čʔahhel amell... ti ʕazzōbay amett ti čʔahhel: «čūb bess hačči čičʔahhal w čišw ʕayōla w bnō, xett ann bann ničʔahhal w nišw ʕayōla w bnō.»
282. amelle: «lā, ču bann nʔahhlennax.»
283. «lā, čimʔahhilli!»
284. «lā, ču nimʔahhellax.»
285. ixəčlaf əb-baynṯil baʕḏ̣innun, hanna šaḥṭis sayfe w hanna šaḥṭis sayfe.
286. laḥḥull baʕḏ̣innun willa aṭar ṯrinn rayšō b-arʕa, rayše ti čʔahhel w rayše ti ʕazzōbay.
287. mōn ʕamfarraġ ʕlayhun? emmun.
288. ḥčōraṯ əb-ʔamra emmun, ext batta čišw bōn?
289. ʕaynaṯ l-buʕḏa will ščaḥyaṯ iṯər ḳaʕpri ʕamḳattrin b-baʕḏ̣inn, ġarḥull baʕḏ̣inn.
290. ḏukkil iġraḥ, ōṯ ḳaʕpra ti ṯēleṯ, arheṭ, ōṯ ḥašīšča, ayṯna, šūna p-ṯemme w ḳʕōle laʕeḳla p-šinnōye w ṯōle ḏhanlə rfiḳōye l-ḳaʕprō, ayṭeb ġurḥayy.
291. ʕamfarrġa ʕlayhun emmiš šappō, ōmra: «balki manfʕōl bnōy hōḥ ḥašīšča.»
292. zlōla, mayṯya menna, taḳḳōla w b-lahəžṯa mayṯyōl rayše ti čʔahhel mišwōle ʕa žesme ti ʕazzōbay, w rayše ti ʕazzōbay ʕa žesme ti čʔahhel, w ḏahnōlun w mayṭbin, ḳōymin.
293. lakinni aḳam iṯḳen čūb aḥḥaḏ əčʔahhel w aḥḥaḏ ʕazzōbay, iṯḳen žesma mabʕeḏ w rayša maḳreb w aḥḥaḏ žesma maḳreb w rayša mabʕeḏ maʕ bnō w maʕ šunīṯa.
294. «ē, yā ebər malka, l-mōn atar žōyza atar šunīṯa w bnō, r-rayša willa l-žesma?»
295. amella: «čū žōyez illa žesma.»
296. aniṭṭaṯ berčil malka mn-ellel amrōle: «čū žōyez illa rayša.»
297. ixṯab šahtō, innu ḥakaččil ebər malka eṯlaṯ kilman, ṯiḳnaṯ žōyza aʕle.
298. ḳōymin, mayṯyin šayxa ya ḳašīša, xaṯeble xṯōbun, mkallellun w mintar... mintōr maščūṯa ġappil berčil malka ʕal_ebər malka ʕasra ḥammeščaʕsar yūm.
299. ḏukkil ḥasslaṯ maščūṯa, ḳōyem ebər malka amell ḥimyōne, amelle: «yā ḥimyōn, blatō iščaḳ l-marayhen, mann nrōžaʕ ʕa blatōy.»
300. amelle: «ʕemmlə slōməčl_alō!»
301. žahəzlēle berče žhōzəl malkō w ḥammelle ġarḏ̣ō mett baḥar ʕa ġamlō w ʕa ḥṣanō w ʕa činya mō w ṭaʕnull ḥalayhun w infeḳ ʕaptō ʕimmayhun ywattʕunnun.
302. wattʕunnun masōfča w rōžaʕ malka ʕa mamlakṯe, ōbəl bisnīṯa w ebər malka šaḳəll_eččṯe w ṭaʕnull ḥalayhun w rōžaʕ ʕa blatayhun.
303. ḏukkil infaḏ lə-blōtun w ḳʕōlun, ntōraṯ maščūṯa xetti mn-awwal w ždīd p-payṯit tiḏōye, xett ʕasra ḥammeščaʕsar yūm.
304. bōṯar min ḥasslaṯ maščūṯa ḥrīṯa w ukkil mōn zalle ʕa payṯe w ifəčḏ̣i l-baʕḏ̣innun ḥḏučča w əḥḏūṯa, ḳʕōlun ʕemmil baʕḏ̣innun, amrōle eččṯe: «ṯāx bax čaḥkīli atar, ex čimḥakēl xawwṯa m-xēfa maḥərfa aʕlax, w čimḥakēl šrōġa mnə-ḳzōza maḥref aʕlax, čimḥakēṭ ṭaḳōyṯax mnə-ḳmōša maḥərfa aʕlax.»
305. amella: «mō čmažnūni baʕʕīḏča? lā ḳzōza maḥki w lā ḳmōša maḥki w lā xēfa maḥək; ti ʕammaḥək hanna xōčmil mōrta.»
306. «yṭawwlell ʕomrax alō! hačči čnōfeḳ čzellax čmissalli hačč w ommṯa elbar, amma ana nḳaʕya b-anna payṯa čūṯ illa xuṯlō kuḥkulli.
307. ayṯā applilī nmissallya bē b-anna imōma ana b-ġaypṯax!»
308. mḳallēll ʕaḳle w mapplēla.
309. lukkil applēla xōčma lēla w infeḳ hū barrōyṯil payṯa, mōn atar ti ʕamtawwar ʕa xōčma?
310. ʕamtawwar aʕle hōṯe ti sōḥar, ti zabniḏ ḏīka, w naġpe aġīra w zalle bōṯar miṣ ṣilne w šaḳəllēl ebər malka.
311. ifəčham inne iṯḳen xōčma ʕemmil eččil malka — ḥormṯa dāyman aḳla ḳallel — ōmar: «nmaḥẓyin aʕle.»
312. ṭaʕəl ḥōle w mišw santūḳča mʕappēla xučmō mn-ann ti nḥōša hanna saḥḥōra w ṭaʕellun w mintar ḳʕōle zōʕeḳ: «ʕa xučmō! ʕa xučmō! ʕa xučmō!
313. ʕimm xučmō maḥḥčill ʕarḳūba l-sahla w ʕimmi xučmō massḳiss sahla l-ʕarḳūba, w ʕimm xučmō massḳill arʕa lə-šmō, ʕimmi xučmō maḥḥčill šmō l-arʕa.»
314. ibəčlaš atar hōtet w ḳōtet w infaḏ l-erraʕ m-ḳaṣril malka w ḥarrež ellel w ḳʕōle mkaṯṯarlə zʕōḳe.
315. mō ōmra eččil ebər malka?
316. «ana ʕimm xōčma aḥḥaḏ ʕammišwēl lann ʕažibōṯa. atar lō zabnill mett ṯlōṯa arpʕa xučəm ḥrōn ənmišwa šaġlōṯa p-ḥaṣṣil... lə-ṭbīʕča.»
317. ḳōyma nōḥča m-ḳaṣra l-ġappl_anna ti ʕamzappen xučmō, l-anna saḥḥōra, amrōle: «ʕemmax xučmō ext hanna xōčma?»
318. amella: «wuš mō hanna xōčma ti ʕimmiš, hanna ču ṭabb frang.
319. ʕimm xučmō maḳimill arʕa mišwilla bə-šmō w ʕimm xučmō maḳimill šmō w mišwillun b-arʕa w maḳimill ʕarḳūba mišwille bə-sahla w maḳimiss sahla mišwille b-ʕarḳūba.
320. mō hanna, xučmō ti aybin ʕimmiš? ayṯāy niḥmenne mō dīne.»
321. applalle, xalṭe bayl lann xučmō w šlafla xōčma mnə-nḥōša w awḳef ōzu menna, farkil lanna xōčma amelle: «čmaḳiməl līl w əl-ḳaṣra w əl-berčil malka čmišwēḥ ġawwōyṯiš šobʕa baḥər w čmaḳeməl ebər malka w čmišwēle b-reḥya ti ṭōḥna ōlef mutti b-yōma.»
322. ʕayni miskīna ebər malka willa ščiḥnil ġabərṯa aʕle feška, ġabərṯil ḳamḥa, w berčil malka w hanna saḥḥōra w ḳaṣra iṯḳen ġawwōyṯiš šobʕa baḥər.
323. mōn isḳel ġappe? isḳel ġappe ḳaʕpra w ḳeṭṭa w xalpa ti rappīllun. ʕamḥōysin kuḥkulle.
324. hū mō ōmar? ōmar: «šwinnaḥ šaġəlṯa w zlinnaḥ applaḥəl xōčma š-šunīṯa ḥetta la ḏʕalle ḳīmča w rawwḥačče w išwaṯ bāḥ xann.»
325. yōma m-yumō ḳaʕya ḳeṭṭa w ḳaʕpra w xalpa ʕamsawəlfin b-baynṯil baʕḏ̣inn inne: «ḥayōṯəl... lə-mʕallmōnaḥ l-ebər malka m-roḥəl lanna xōčma w xōčma iṯḳen hū w ḳaṣra w eččil ebər malka, eččil mōraḥ, ġawwōyṯiš šobʕa baḥər.
326. yīb nmaḳətra nisbuḥ b-baḥra ana, la nzill nayṯillēle.»
327. mō amellun xalpa? xalpa sōbaḥ.
328. amellun: «ana b-baḥra nmarxebəlxun w barra čmallxin!»
329. iččfeḳ ʕal-anna raʔya, ṭaʕnull ḥalayhun w zallun.
330. bess ynufḏun l-baḥra maniṭṭa ḳeṭṭa, rōxpa p-ḥaṣṣil xalpa w ḳaʕpra mʕanṭaẓ xett ʕa rayšil ḳeṭṭa mn-elʕel, w ġōṭes bōn b-baḥra, ḳaṭṭaʕlun.
331. bess ynufḏun š-šaṭṭa mallxin.
332. nōḥčin w mallxin xann ḥetta ḳaṭṭʕušš šobʕa baḥər.
333. sčahti ʕa payṯa ti ōb eččil malka bē w saḥḥōra.
334. zlalla ḳeṭṭa, ḳʕalla maniṭṭa m-xoṯla l-xoṯla w m-ḏokkṯa ḏ-ḏokkṯa ḥetta ʕibraṯ bib-lēlya liʕlayhun, ʕa wḏ̣ōyṯa ti ḏmīxin bā.
335. ʕibraṯ l-elġul willa ščaḥyaččil xōčma.
336. anik šawwīlle saḥḥōra m-ḳall mil malʕun?
337. tḥīšle m-manəxre.
338. w ʕaynaṯ willa ščaḥyaṯ reffa, w hanna reffa ōṯ aʕle ʕoləpṯil fulful.
339. ḳōyma nōfḳa w zlōla l-ʕa ḳaʕpra.
340. amrōle: «ana ḥassel šuġəl, iṯḳen šoġlax hačči.
341. xōčma ōb m-manəxril saḥḥōra w ʕoləpṯil fulful ayba ʕa reffa.
342. zīš tappar šuġliš... zēx tappar šoġlax!» mamrōl ḳaʕpra.
343. ḳaʕpra ṭaʕell ḥōle w zelle.
344. mōneṭ m-xoṯla l-xoṯla w m-ḏokkṯa ḏ-ḏokkṯa w ʕōbar.
345. ʕōbar ʕa payṯa l-elġul.
346. nōfeḏ atar lina? ʕal-anna reffa ti ayba aʕle ʕoləpṯil fulful.
347. lačečəl ḏenpe b-rīḳe w lačečle b-anna fulful w ṯēle ʕa manəxril lanna saḥḥōra w mlablebəl ḏenpe.
348. hanna saḥḥōra iʕber fulful ʕa manəxrōye, iʕṭas, aṭar xōčma m-manəxre.
349. ṭaʕelle ḳaʕpra w nōfeḳ bē ʕammarheṭ.
350. zalle ʕammarheṭ, amellun: «ayṯičče!»
351. amrulle: «ʕāfye aʕlax!»
352. amellun xalpa: «lōla minni, la aḳətričxun čnufḏun l-ōxa; ana mann nšuḳlell xōčma w napplēll_ebər malka.»
353. amrulle: «hōši mō farḳa anaḥ willa hačči?»
354. «ana mann napplēle!»
355. «lā, hašš ču čmapplōle!»
356. «lā, ana nmapplēle!» l-ḥāṣlo ixəčlaf b-baynṯil baʕḏ̣inn.
357. iṯḳen ḳaʕpra šōmeṭ, čū batte yapplēl xalpa xōčma mett yapplēl malka, l-ebər malka.
358. mamelle: «ayṯnē l-ōxa nlaḥeḳlax nḳaṭellax.»
359. ʕammamelle: «lā taxīlax! bess činfuḏ l-baḥra.»
360. ḳaʕēle mičražži ḳaʕpra: «taxīlax! bess ninfuḏ l-ṯēn baḥra nmapplēx!»
361. ōz yḳuṭʕell šobʕa baḥər, hū miḥčal aʕle w lōmar yapplēle xōčma.
362. baʕdēn infaḏ l-felkil baḥra axərnō, amelle: «ayṯa xōčma!»
363. amelle: «ču mann napplēx!»
364. ḳʕōle mōyel bē: «ha ha hōš nimlaḳḳaḥlax, hōš nimlaḳḳaḥlax, hōš nimlaḳḳaḥlax.»
365. bess yinfuḏ l-mōya mamelle: «taxīlax, taxīlax! hōš nmapplēx.»
366. mžallas bē mʕōwet mamelle: «ču mann napplēx.»
367. mʕōwet mayelle, baʕdēn axerča amal bē w laḳḳḥe misti baḥra.
368. zalle hū w xōčma.
369. bōṯar mil infeḳ m-baḥra, ṯalla ḳeṭṭa mamrōl xalpa: «ux, mō farḳa baynṯinnaḥ w baynṯe?
370. ʕaḏəblaḥl_anna ʕuḏōba w zlinnaḥ w arəhṭinnaḥ w ayṯillaḥle w iṯḳen ti iṯḳen.
371. mō? xull hanna ʕomra nḥayyīyin anaḥ w hū, nōxlin w nšōṯyin sawa.
372. mō farḳa anaḥ willa hū, iḏa hū applēle willa hačči?»
373. amella: «xann_iṯḳen. ṣmūč! aḥsan min nlaḥḥḳinniš bē!»
374. ṣimčaṯ.
375. hanna nmallax yimkin m-maṣəṭfa ōṯi ṣayyōta ʕa šaṭṭil baḥra.
376. maḥēš šabəkṯe, nōfḳa hōs saməkṯa b-zōta ʕemmis samkōṯa, w hū ʕamzappen samkōṯa.
377. marreḳ yimkin m-ġappil reḥya ti iḳəʕ bā ebər malka, ʕamzōʕeḳ: «ʕa samkōṯa!»
378. ōmar ebər malka: «nīḳu nizbulli mett saməkṯa nuxlenna naḳərṭenna imōḏ.»
379. ḳōye zōben saməkṯa, mḳallēla w iḳəʕ ʕamxella w šalefəl ġirmō l-ḳeṭṭa w əl-xalpa ti ḳayyōmin.
380. ha willa infeḳ xōčma ʕemmil ġerma, b-leppil ġerma ʕemmil ḳeṭṭa.
381. ṭaʕnōle w maniṭṭa ʕa satre w mapplōle.
382. hū w ḥimnil xōčma w hū žannan.
383. farekəl xōčma, maḥḏ̣ar ḳomme mōrta rabbi.
384. amelle: «bax čražiʕell ḳaṣra ʕa ḏokkṯe w əl-berčil malka w əl-saḥḥōra ʕimmayhun w čaḳiminni līl xett w čišwinni p-ḳaṣra!»
385. la ōḥes w_atər illa rōžeʕ.
386. xull lōḏ awpṯa ražīʕaṯ l-nefšil ḳaṣra n-nefšiḏ ḏokkṯa.
387. ḳōye ṯēle, ḳaṭṭaʕər rayšil saḥḥōra w ḳaʕyillun bə-hnō w b-ʕafīṯa w yawərxell ʕomre ti šammīʕin.
