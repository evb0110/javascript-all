001. ōṯ malka izʕur w hū ʕamma miščġel iščaḥ ḥiṭṭō frittayhen ex bezril laymunyōṯa.
002. aḳa čʕažžab, iṯḳen mšaʕʕel m-mamlakṯa mō sappa hannen ḥiṭṭō rappan xann: «ḥmōn awrab aḥḥaḏ b-ōm mamlakṯa yaḥklīl sōləfṯe!»
003. šattar aḥḥaḏ mnə-wzirōye, zallun l-ġappiz zaləmṯa rabbi b-ʕomra, amrulle: «čyaḏḏaʕəs sōləfṯa ti hann ḥiṭṭō?»
004. amellun: «ḥūn awrab minn, balki yaḏḏaʕlen.»
005. zallun l-ʕa ḥōne, amelle: «čyaḏḏaʕlun?»
006. amellun: «ču nyaḏḏaʕlen. ḥmā ḥūn awrab minn b-eʕsar išən, balki yaḏḏaʕlen.»
007. xett talle ʕa ḏokkṯe, zalle l-ʕa ḥōne awrab menne w ščiḥne ḳayya šappa akṯar menne.
008. amelle: «nōb nōṯ leʕlax p-suʔōla, ṯiḳniṯ b-iṯər. mō sappa hann ḥiṭṭō rappan w mō sappa ḥetta čḳayya hačč šappa? hačč awrab m-xull ḥunōx.»
009. amelle hū: «ḳō, baḥ nzēḥ mišwōra!»
010. zallun ṯrinn sawa, uxxul aḥḥaḏ irxeb ʕa ktīšče w zallun.
011. ē, mōrəl payṯa zixniḏ̣ ḏ̣ayfa, amelle: «mō iḥmič?»
012. amelle: «zxīčən.» 
013. amelle: «ma zāl zxiččax hačč amrič, bhīmča ti sariʕōy faḏ̣la lēla ʕala ṭūl.»
014. amelle: ḏukkiz zlīčlax l-ʕa ḥūn awwalnō, mōn axətmax?»
015. amelle: «hū.»
016. amelle: «w mōn axtimlēx bhīmčax?» 
017. amelle: «hū.»
018. amelle: «ḏukkiz zlīčlax l-ʕa ḥūn əḥrēna, mōn axətmax?» 
019. amelle: «eččṯe w bnōye.»
020. amelle: «w mōn axtmilə bhīmča?»
021. amelle: «ḥōnax.»
022. amelle: «ḏukkiṯ ṯīčlax liʕəl?»
023. amelle: «hačč la čʕarrfič ʕa mett bnawəb. bnōx w eččṯax axətmull ktīšča w axətmull mō ešma... axətmull līl.» 
024. amelle: «mxaramčal xann ana nḳayya šappa. ču nmičʕarraf ʕa mett w la nhōkel nḥammel mett.
025. nišḳīlla zʕōr w xulle mett yōḏʕa w ti ču mbaḳḳrōle mšaʕʕlōl ntalella. mxaramča l-xann nḳayya šappa.»
026. amelle: «bhīmča ti sariʕōy misḳilla zaxyōl alkull. ē, ḏōrča bess yīb wassīʕa, msaʕitōl zaləmṯa arpʕa ḥamša, mḥall ġayriš šekla fḏ̣ō rbīʕa.
027. w ḥormṯa bess yīb šōmʕa keləmṯa ġayriš šekla, ḥayyēl ʕomra iṯər w xṣūṣay bess yīb zʕōr w ġappa ḳalles maʕrefṯa.»
028. amelle: «hōš nčahyinnaḥ, w mō sōləfṯil ḥiṭṭō?» 
029. amelle: «hann ḥiṭṭō, waybin iṯər ḥūn, aḥḥaḏ čʔahhel w aḥḥaḏ ʕazzōbay.
030. yōməl izraʕ hōṯa ešna ṯalla xaṣāb.
031. ḏukkil infaḏ lə-trō iṯḳen mōḳem... bess yzelle ʕazzabō b-naḳəlṯa, mōḳem ti čʔahhel m-ḥeṣṣṯe w mišw p-ḥeṣṣṯil ʕazzabō, mōmar: ḥūn ʕazzōbay ḥaram, taššrē yičʔahhal!
032. zelle orḥa ḥrīṯa ḥōne, ḥrēna ti čʔahhel, misḳel ʕazzabō bə-trō.
033. mōḳem m-ḥeṣṣṯe w mišw p-ḥeṣṣṯil ḥōne, mōmar: ḥaram, ḥūn mōrlə ʕyōla, taššrē yaṭəʕmell bnōye!
034. ʕa ṯlōṯa arpʕa mišwōr, aḳam alō šūna ʕžīpča lə-frettṯil ḥiṭṭō, ṯiḳnaṯ rappa xann.
035. hōḏ sōləfṯa.»
