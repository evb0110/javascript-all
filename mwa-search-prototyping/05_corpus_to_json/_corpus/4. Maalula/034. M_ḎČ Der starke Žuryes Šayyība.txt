001. bann naḥkēx sōləfṯa ḥrīṯa maʕ zaləmṯa ušme žuryes šayyība, ōbəl mūše.
002. hanna b-ʕaṣre wōb iḳw baḥar, iḳw ḳall mil battax.
003. alō appīlle ḳotərṯa w nišṭūṯa w min žamīʕu, ila an iṯḳen ṭōrḳin maṯla bē: «ē mō? flanō iṯḳen ex žuryes šayyība p-ḳūṯa.»
004. ešna mn-išnō zelle hanna ḥōṣeḏ p-ḥawran.
005. b-axerčlə ḥṣōḏa mapplēle mʕallmōne aġra w mappēle arpʕa mutt ṭlubḥō.
006. ṭaʕellun m-ḥáwrāāān l-ḥetta infaḏ ʕa blōte maʕlūla f-fart ḥaməlṯa eḥḏa.
007. naffaḏ l-payṯa, amell_ebre: «ḳō, ya ibri, ya mūše, ayṯā hanna robʕil muttlə ṭlubḥō mn-elbar!»
008. infeḳ ebre ḥetta yayṯell lanna robʕim muttlə ṭlubḥō, ščiḥne felkil ʕetla, ḳʕōle ḳaleble ḳlōba.
009. amelle: «wrāx ya eppay, ṭaʕničče ʕa fart xaffṯa m-ḥawran l-ōxa, la ačəʕbiṯ bē. hačči la baḳḳrič čṭuʕnenne w čišwenne misti payṯa?»
010. amelle: «ē, iḳḳer baḥar, ya eppay.»
011. w orḥa mn-urḥō wōb ʕammiščġel xett b-ḏemseḳ, p-ḥaṣlō ti bē malaṣ.
012. hannun mašhūrin, marōyəl ḏemseḳ, xullun ġappayn xšūra w ġišrō w mā yušbih zālik.
013. ōṯ aḥḥaḏ žammōla, ʕemme ġamla mn-anna ti iḳw, w ḥammel aʕle ġešra, w ayyīṯle m-ġūṭṯa w ōṯ ʕa maẓẓ əl-ʔaṣab, ʕa ḥaṣlō ti bē malaṣ.
014. atar ʕōṯṯa b-ḏemseḳ ʕṣufrō rōššin mōya w mnaḏ̣ḏ̣fin.
015. allex hōz zaləmṯa w ʕamzōʕeḳ: «baʕʕḏōn tarba!» w «la barnaš yawḳef ḳummi!» w «la barnaš yṯēle m-ḳommil ġamla!»
016. w ršīšin mōya, aḳa zaḥlaḳ ġamle.
017. ḏukkiz zaḥlaḳ ġamle, isḳaṭ w ġešra p-ḥaṣṣe ōz yrawwḥell ġamla.
018. ižčmaʕ hōḏ ommṯa, ṯōle žuryes šayyība m-žoməlṯa.
019. amelle: «ē, ṭawwel bōlax yā_xī. mō iṯḳen p-tunya? ē, ana nṭaʕell lanna ġešra.»
020. amelle mōrəl ġamla: «kōn ṭṭaʕell lanna ġešra, ana nimsamaḥlax b-aġre w b-ġamla ti ṭʕīlle.»
021. amelle: «fōk hann ḥablō m-ʕal-anna ġešra!»
022. fakkil lann ḥablō, ižčmaʕ uppe emʕa zalman.
023. amellun: «ḏ̣awwlullī ṭarfil ġešra bess m-mayla aḥḥaḏ!»
024. aḳa ižčmaʕ šobʕa ṯmōnya ġabrūn, rafʕuṭṭ ṭarfil ġešra, ḏ̣awwunne m-mayla minnayn.
025. ṯōle žuryes šayyība, aṭwniẓ ẓunnarōyṯe w šūna ʕa xaffṯe.
026. arnḥil xaffṯe erraʕ mn-anna ġešra w izʕaḳ: «yā mar žuryes!», w aḳam b-ġešra.
027. ṭaʕnil ġešra m-ḏukkis saḳḳeṭ bē ġamla l-misti ḥaṣlō ti bē malaṣ, ōṯ ḳīmčiṯ ṯarč emʕa mičər masōfča.
028. ellel ṣalpil ġešra w sannte ʕemmil lann ġišrō.
029. hōxa mōn ti minəpṣaṭ akṯar mett? inəpṣaṭ menne marōyəl ḥaṣlō, bē malaṣ.
030. mōrəl ġamla taššril ġamle w zalle.
031. amellun: «yā_xī, zuʕḳōn ʕal-ōz zaləmṯa! ana la batt aġril ġešra w la batti ġamla tīḏe. yṯēle yšuḳlell ġamle w yzelle.»
032. hōṯe azʕel, ṭaʕəl ḥōle w zalle.
033. aḳam laḥkull žammōla, ayṯunne.
034. amelle: «ṯāx, wrāx yā ḥūn! ana ču nōxel m-mōləl ġayər. hanna ġamlax w hanna aġril ġamlax, w alō yīb ʕemmax! ana xann alō appīl.»
035. w m-žoməlṯil šaġlōṯa ti ṯōḳnan b-zamōnəl safar barlik, īle ebər ḥōna, wōb iṭleb l-ʕaskarōyṯa p-ḥarba rappa.
036. marreḳ b-ḏemseḳ, ḥmačče tawrōyṯa ti žandurma, arheṭ battun ykuʕmunne.
037. išmaṭ ʕa maẓẓ əl-ʔaṣab, laḥḳunne.
038. ḏukkṯil laḥḳunne hannun, iʕber l-ġappil mōn? l-ġappil ḏōḏe, batte yiṭmur.
039. amelle:«mōx wrāx yā ḏōḏ, čšammeṭ?»
040. amelle: «tawrōyṯa ti žandurma lḥiḳōl. hōš kamšill šaḳlill ʕa ʕaskarōyṯa.»
041. aḳam laḳṭil ebər ḥōne mn-arʕa w šalfe, ayṯne p-ḥaṣṣil ʕakkarō.
042. ʕillaṯ tawrōyṯa roḥle, la ščḥunne.
043. «ē, zaləmṯa iʕber, hōš iʕber ʕa wḏ̣ōyṯa l-ġappax ʕa ḥōṣla l-ġappax. hanik ōb?»
044. amellun: «ē, la ihmiṯ mett. ha, hanna ḥōṣla, tawwrōn!»
045. ḳʕōlun mtawwrin mʕaynyin mpaləpšin, ē čūb zaləmṯa p-ḥōṣla.
046. ḏōḏe laḳṭe w šalfe ʕa ʕakkōra.
047. hōṯe m-ʕakkōra ṭaʕnil ḥōle w išmaṭ ʕa ġayril ʕakkarō ḥetta infaḏ l-šōrʕa w išmaṭ w zalle.
048. w əm-žoməlṯil salfōṯa ti maḥkyillun xett maʕ žuryes šayyība p-ḳūṯe w əb-ʕazme, waybin b-napka.
049. wōb ḳaḏ̣a ti maʕlūla b-napka, w žmīʕin ommṯa baḥar baḥar.
050. ōṯ aḥḥaḏ mṣaraʕžay mn-ann blatō ti ġarbōyan, inḥeč ʕammišw mṣaraʕča hū w aḥḥaḏ ḥrēna.
051. aḳam ti iḳw ẓixəllə rfīḳe.
052. ḏukkiẓ ẓixne, irbaṯ nefše baḥar.
053. ḳʕōle zōʕeḳ: «sāḥli, tatami, durzi, waṯani, kiza, žabali!»
054. mōn šiməʕne m-ti ḳaʕyin w mawžūtin? šiməʕne žuryes šayyība.
055. amelle: «nmasmaḥlax čīmar xulle mett, bess la čīmar: «žabali!»
056. amelle: «žabali» w «sāḥli» w min žamīʕu.
057. aḳam inḥeč leʕle žuryes šayyība.
058. amelle: «ē, farrāʕ w xassā waʕyōṯa ti mṣaraʕča w ṯāx liʕəl!»
059. amelle: «ana ču nimṣōraʕ w lā nimbaḳḳar nṣōraʕ w lā ġapp waʕyōṯa. ana uxxmin nōb.»
060. xassīl ẓunnarōyṯe w ṭawwīlla xann ex šaḳabōna w ḏwōṯe roḥəl ḥaṣṣe.
061. maṯḥil īḏe žuryes šayyība l-anna baṭal ti ʕamṣōraʕ, w hōṯe applēle īḏe.
062. kamše xann b-īḏe, iḥzaḳ, aḳa ʕaṣərlēle ḏwōṯe.
063. faṯṯaḥ hann ḥammeš uspʕan w ḳʕōlen nōbʕan eḏma.
064. aḳam rkaʕle, sallimlēle sayfa w čorsa, w infeḳ m-ḥaləpṯa ti mṣaraʕča w išmaṭ, w ōbəl mūše šaḳlir rebḥa aʕle.
065. w yōməl ixčer ōbəl mūše, ḳʕōle atar, īle berče maxtmōle. amell berče...
066. ṯalla ʕaḳərba ḳarṭačče bə-ḳḏōle. hanik ḳarṭačče ʕaḳərba? bə-ḳḏōle.
067. amell berče: «ṯāš wrīš birči, ḥmilī hōḥ ḥlaslūsča mō ti ʕamḳarṭōl bə-ḳḏōl!»
068. ṯalla ščḥačča ʕaḳərba. ʕaḳərba w orba samma la intar bē bnawb əbnawb.
069. ōmar: «mxammella ḥaslūsča xann ḳattil xann, ḳarr rayšil mḥaṭṭa.»
070. atar hanna žuryes šayyība wōb m-ġabərnō ti mawhūbin əb-maʕlūla p-ḳotərṯa w əm-maržalča.
071. w īle salfōṯa baḥar, yaʕni ču naḥfīẓəl xullen ḥetta naḥəklēx yaʕni p-čamōmen.
072. atar ešna minnayn ōmar inḥeč iščġel b-ḏemseḳ.
073. miščġel mḥawweš xoḏ̣ərṯa, xuppez, ḳurreṣ, w zelle mzappen.
074. hanik ṯēle ḏōmex ōbəl mūše? ṯēle ḏōmex p-forna, w hanna forna wōb mōre ušme sarkes ʕaptalla.
075. hōš nmaḥkēx sōləfṯa meʕle, mišṭaʕ p-sayfa w čorsa.
076. ē, lēlyil ʕēḏ rayšil ešna hann ḳuryōy ti bab čōma w ḳaṣṣāʕ ōfyin ġappil lann marōyəl forna.
077. w uxxul_aḥḥaḏ ōf ṣunōyṯil kuppō, mišw iṯər ḳurəṣ w ḳannīnčil ḥamra ya ṯarč ḳannīnyan ḥamra, mḳattmillen l-mōrəl forna ʕiḏōyṯa.
078. iṯḳen mayṯyin w mišwin b-ann ḳanninyōṯa, w ōṯ minnayn... ġappe ʕoləpṯit taffa ti mōxel bā ḳamḥa ḥetta yīluš, xett faḏ̣ya, tōlḳin bā ḥamra ḥetta imlaṯ.
079. hōḏ šōḳla maṣḥil mutta, hōḏ ʕoləpṯil taffa šōḳla masḥil mutta.
080. imlaṯ ḥamra l-elʕel, lə-mluṯṯa w ḳurṣō baḥar ōṯ, w ižčmaʕ uppe ʕasra ḥammeščaʕsar šapp ʕemmil ōbəl mūše, w mōrəl forna.
081. aḳam ōbəl mūše amell lann šappō: «ṯōn niḳsum! ana ḥiṣṣṯi hōʕ ʕoləpṯa ti taffa, w hačxun hann ḳanninyōṯa lēlxun w hann ḳurṣōyəl kuppō f-felka.»
082. xašīṯa xann. amrulle: «ux mič čbōʕ yā ōbəl mūše.»
083. ōbəl mūše ōxel ḳurṣil kuppō w laḳeṭəl lōʕ ʕoləpṯit taffa w kōraʕ.
084. karaʕle ṯarč eṯlaṯ kurʕan m-ti battax hinn, xann la-ḥetta šiṯna xulla sawa.
085. ḏukkṯil ḥasslaṯ w isbeʕ, intar kayfa b-rayše, aḳam batte yirḳuḏ.
086. amellun: «yā bnōy, zaḳḳfōn! ōbəl mūše batte yirḳuḏ.»
087. aḳa ḳʕōle rōḳeḏ, aḳam hapṭil ḳoppṯa, w hinn ḳaʕyin p-šičwōyṯa p-ḥaṣṣil ḳoppṯa.
088. mn-oḳre w ḳūṯe ḏukkil ḳʕōle rōḳeḏ, iṯḳen xifō mxaffsin erraʕ m-ruġrōye, hapṭil ḳoppṯa.
089. aḳam sarkes ʕaptalla amelle: «yā šbīn, muxrōmča l-alō lōfaš čirḳuḏ! ḳʕāx w bila čirḳuḏ, ḥarplīčəl ḳoppṯa.»
090. hanna žuryes šayyība m-zalmōṯa ti žabābra ti maʕlūla.
091. xann alō appīlle marḥūma, w mazəkrin iṭʕan šlīflə xyarōṯa m-ḏemseḳ lə-blōta f-fart ṭaʕənṯa eḥḏa.
092. šlīfa rabb, batte ḥammeš zalman eʕsar zalman ču ṭaʕnalle ʕasra mičər.
093. ṭaʕne ʕa xaffṯe m-ḏemseḳ lə-blōta.
094. hōḏ sōləfṯa maʕ žuryes šayyība.
