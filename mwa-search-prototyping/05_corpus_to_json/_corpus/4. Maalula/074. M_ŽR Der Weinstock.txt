001. ġappaynaḥ žubaylīṯa, // menna čūṯ b-naḥḥīṯa, // ḳaṭṭūfa felkil ṭarča, // w ʕinbōya wḳīṯa wḳīṯa.
002. arʕa ṭōba w čannīḥa, // w hī mṯīḥa l-felkiš šenna. // maḥkemla ḳalles rīḥa, // mappēla w šōḳel menna.
003. ʕayna ʕa ġanna faṯṯīḥa, // faṯṯīḥa ʕayna ʕa ġanna, // b-arʕa ču čmiščaḥ sīḥa, // w lā salla w la ʕurnīṯa.
004. taxlax yā mōrlə mrūṯa, // zēx ʕa liššōni ymalle, // in batte ḥamra l-maščūṯa, // lə-ḥḏūṯa: «ṯāx əšḳolle!»
005. w ti batte zaxma w ḳūṯa, // yīxul w yʕappis selle, // m-ġofna b-ʕezziš šappūṯa, // lā nzīʕa w la mallīṯa.
006. xarma batte manṭarča, // mn-awwal yōma ynuṭrunne, // lā čiʕbarle mẓanṭarča, // w lā_rəʕwōṯa yirʕunne,
007. w lā ṭiflōyəl ḳanṭarča, // ḥummaʕyōṯa yuxlunne. // ṯōḳen ḳaṭṭūfəl ṭarča // ṣumte p-satril ʕillīṯa.
008. ʕemmil nohra sallīḳa, // w šḳīla b-īḏa makla; // ayṯaṯ ṭaʕnič čuwrīḳa, // ḥṣōḏa ex zarʕa m-ḥaḳla.
009. lā ōṯ ommṯa šallīḳa, // w lā naṭōra yiffokla, // m-xarma l-xarma marrīḳa, // ču ġappa mett əḥṭīṯa.
010. čmappēla mennax mappōx, // eḥḏa w ṯarč w eṯlaṯ sill, // w bess meʕla čōġeb ʕaynōx // zlōla w lā mamrōx: «zlill.»
011. b-awwalča waybin tiḏōx // maḥkillax meʕla w maḥkill; // hōši iṯḳen xarma bōx, // ʕa šoġla w ʕa ḥinnīṯa.
012. yīfuš ti čṯēx l-ġappe, // čmiščaḥ ġawza w pšōṯa, // ōxel w mišwi b-ʕoppe, // w šōḳel m-maḥərmōṯa.
013. hōš w lā payṯa uppe, // m-pulpel l-faččalyōṯa, // činya mn-imma w mō sappe, // ʕatinne blōta mīṯaṯ.
014. činya blōtaḥ mō hatta, // ṯiḳnaṯ būra ya ḥayna. // ču čmiščaḥ yatta b-yatta, // w la leppa ʕa leppa w ʕayna.
015. naffīḳin ḳatta p-ḳatta, // matʕasṯa r-rappa ḥayna. // uxxl_aḥḥaḏ mōmar: «hatta!» // in saḳṭič orḥa ḥrīṯa.
016. emḥar nōzin ʕa šṭōḥa, // ṯāš w la čihkul hamma. // ṯalla mn-iḥl əṣbōḥa, // w mō laḳša iḥl əm-ṯemma.
017. ġrīḥin ḥankōya ġrōḥa, // summūḳin činya mn-imma. // xulle m-xayril fallōḥa, // w xulle mn-ōž žubaylīṯa.
