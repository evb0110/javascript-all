001. ōṯ aḥḥaḏ, īle arpʕa ibər, mamellun: «wrāx yā bnōyi, aṣərfōn aʕli, hanna rezḳa lēlxun!»
002. mamrille: «anaḥ iččawōṯaḥ ču rōṣyan yaxətmannax.»
003. ču ḳaṭaʕəl ʕaḳle mʕōwet, innu ču raṣṣ yrawwḥell rezḳe xann.
004. la irəṣ bnōye, la irəṣ xallōṯe, w bnōye ṯōlun ʕa ʕiččawōṯun.
005. batte — atar ōṯ bisčōna — batte yzappnenne, masʕat baḥar hū.
006. amrulle binnišō: «wrāx zēx zappēn hanna bisčōna!»
007. «blōta fḳīra hōxa, ču barnaš zōben. l-mōn mann nzappnenne?»
008. amrulle: «ōṯ muṭrōna b-ōb batrakōyṯa, zēx leʕle malle! belki zabelle.»
009. ḳōye ṭaʕell ḥōle w zelle l-ʕal-anna muṭrōna, mamelle: «ōṯ bisčōna, čšaḳelle?»
010. amelle: «all bē nšuḳlenne. lā īl ebra w lā īl berča, l-mōn mann nxallfenne?»
011. amelle: «šuḳle!»
012. amelle: «all bē? ču batt.»
013. aṣfen muṭrōna, baʕdēn amelle: «aḏ̣ann nšaḳəllēl waḳfa.»
014. ḳōyem hanna muṭrōna šaḳəllēl waḳfa, w šattril zaləmṯa yxammnell lanna bisčōna.
015. mxammelle b-arpaʕ emʕa w ḥiməš ḏahəb w ṯēle.
016. amelle: «hanna bisčōna ṭabbi ḥammeš emʕa, arpaʕ emʕa w ḥiməš ḏahəb.»
017. amelle: «ṭayyeb!»
018. ḳōyem hanna muṭrōna, ʕōtet arpaʕ emʕa w ḥiməš ḏahəb, mapplēl mōrəl bisčōna.
019. ḳōye mōrəl bisčōna mōḳe emʕa w ḥiməš ḏahəb, mamelle: «hanna l-waḳfa.»
020. ē, šaḳəl lōṯe ḳiršōye, w muṭrōna xett šaḳəl ti applēle.
021. battay yxuṯpun atar sanad.
022. ṯōle sanad, ṯōle binnišō baḥar l-ʕa muṭrōna.
023. amelle: «hōš ču nifəḏ̣, emḥar ana nimšattarlax xebra, čṯēx liʕli, nxōṯpin ʕa faḏ̣wṯa.»
024. amelle: «ṭayyeb!»
025. zalle hōṯe, w muṭrōna iṯḳen maḏ̣yuf, ṯēle leʕle binnašō, lorkaʕ šaʕʕel.
026. hōṯe iččžaʕ, ameṯ, ṯōlun bnōye atar, battay bisčōna.
027. iṯḳen mḳattrin hinn w muṭrōna.
028. mamellun muṭrōna: «wrāx ē, ʕall xabīra, ti zalle ḥimnil bisčōna w ṯammne w amelle ṭīme ḳall xann w ḳall xann.
029. w appīli ḳall xann w ḳall xann l-waḳfa, w hū išḳal ḳall xann.»
030. amrulle: «lā, xabīra mičbarṭal b-eʕsar warḳan.»
031. lōmar yḳuṭʕell ʕaḳle, l-ʕaḳlayhun, zallun iṯḳen mičšakkyin aʕle.
032. ukkiš šoppṯa ōṯ žaləsṯa, ukkiš šoppṯa ōṯ žaləsṯa.
033. ōmar muṭrōna: «ē, mō hōš šaġəlṯa ti zlilli šwičča. ana ya alō taxxer ruġrōx.»
034. willa ḥimnil mōrəl bisčōna p-ḥelme, amelle: la čīzuʕ, ana ʕemmax! mall əbnōy, ana ʕemmax, la čīzuʕ!
035. ṯōle iṯḳen mamell əbnōye, šattar ruḥlayhun ʕal-ōḏ maḥkamṯa.
036. amellun: «ana ḥmiččil abūxun p-ḥiləm, inne amilli, inne hū ʕimmi.»
037. iṯḳen mōmrin: «hanna mažnun hanna muṭrōna, hanna xarfen hanna muṭrōna, čuppe aḳla. ti imeṯ mamell ti ṭabbi: ana ʕemmax?»
038. iṯḳen ḏ̣ōḥkin aʕle, lōmar lōmar yirṣun.
039. baʕdēn, bōṯar ṯloṯa arpʕa yūm, xett ʕōwet ḥimne p-ḥelme.
040. amelle: «čamell əbnōye: tullunni maʕ ḳabri... mallun: tullunn ʕa ḳabril abūxun hanuk!»
041. ṯōlun bnōye amellun, amellun: «tullunni ʕa ḳabril abūxun hanuk!»
042. «ḳumōn iḥmun! awwalča aḥḏ̣ar aʕle, hōši batte... ōmar ntullenne ʕa ḳabre. ē, hanna mažnun hanna sarseb, hanna xalli, hanna činya mō.»
043. ṯōḳnin atar maḥəkyin bə-frīsčil muṭrōna.
044. ōṯ binnišō amrullun: «wrāx ē tullunnē! mō ṯaḳḳen p-tunya? tullunne!»
045. ḳōymin hann, šaḳlill lanna muṭrōna w zlillun ytullunne maʕ ḳabril abūhun.
046. hōḏ ommṯa mallīxa roḥle mōmrin: «hanna muṭrōna mažnun. hanna muṭrōna čuppe ʕaḳla. hanna muṭrōna xarfen, hanna muṭrōna xann. hanna... hanna... hanna...
047. baʕdēn ḳʕōle p-ḥaṣṣe, tallunne amrulle: «hanna ḳabril abūnaḥ.»
048. ḳʕōle kaʕmil lanna inžīla w ibəčlaš ḳōri ʕa ḥaṣṣil lanna ḳabra w ṭōleb mn-alō.
049. ḳōr w ṭōleb mn-alō, amelle: «taxīlax yā_lō b-ʕezzax w žlōlčax w karōmčax, la čxayybinni.
050. čaḳimell lanna mīṯa ti imeṯ ṭabbi, w exmil aḳimīčəl ʕōzar wōb imeṯ m-baynṯil miṯō, iṯḳen ṭabbi.»
051. la ḥmull lanna ḳabra illa intaḳ.
052. infeḳ hanna ġabrōna, faṯḥulle infeḳ.
053. zallun hinn w hū ʕa batraxōnča w ṯōlun m-ṭarflə ḥkūmča.
054. amellun: «hanna bisčōna l-waḳfa. hanna payṯa l-waḳfa. hōḏ arʕa l-waḳfa. hōḏ — mō ušme — ḥaḳla flanōyṯa l-waḳfa.»
055. ḥāṣla hū, mō mil īle xaṯəplēl waḳfa — tastūra m-xōṭre.
056. amellun: «ʕaža ʕaḏəpčunne? ana nzappīlle w hū applīli ḳiršō. la arṣičxun čaxtmunni, ana nzappillēle.
057. awwalča ču čraṣṣīyin p-ḳallel, hōši p-summar.»
058. ḥāṣla ixṯab hanna, w aḳam hanna mīṯa batte yzelle yrōžaʕ ʕa ḏokkṯe.
059. amrulle: «mōx? w əḳʕōx!»
060. amellun: «laʔ, ana ʕimmi ṯmōn šōʕ bess. akṯar mnə-ṯmōn šōʕ ču ḥayl niḳʕīl. ellel aḥsall əmn-ōxa.»
061. hōḏ hī mn-awwalča l-axerča.
