001. b-zamōna ʕaččīḳa wōṯ ġabrōna w eččṯe fḳīrin, w īlun ebra izʕur, w iṯḳen ʕlayhun foḳra iḳw, lōfaš aḳtar yičḥammlun.
002. amerlun ebrun: «lōzim ninfuḳ ḥetta niščaḥ šaġəlṯa ničxallaṣ m-lōm meḥənṯa ti ṯiḳnallaḥ, w ənxallṣenxun m-maṣrūfa l-xōl w lə-ščūy w əl-xussūy.»
003. amerle ōbu: «hačči čḳayyam čizʕur ʕa šoġla.»
004. w_amrōle emme: «battaḥ nibəx baḥar, lōb ṭaššrīčnaḥ w zlīčlaḥ ʕa ḏokkṯa baʕʕīḏa.»
005. bess hanna šappa zʕōra isḳel mōḥez ʕa šawre w amerəl tiḏōye: «čiʕnēlxun! ana nʔammen mn-ōʕ ʕīšča xulla sawa, w nʔammen m-nifəš xull_imōna, innu nmaḳtar niščġel ayyi šaġəlṯa!» w infeḳ hanna šappa.
006. allex baynṯil lann blatō, ytawwar ʕa šoġla, ḥetta ilčḳi b-aḥḥaḏ rōʕya ʕamtawwar ʕa zaləmṯa yaṣraḥle p-ṭarše, w aḳbel p-šarṭōye ti ḳōṣyin w iščġel ġappe.
007. ešna kōmla la zōrnit tiḏōye.
008. waḳčil ḥasslaṯ ešna, hanna šappa amerəl mōrəṭ ṭarša: «čbōʕ čappīl ižōzča — ṯḳill ešna la ḥmiččit tiḏōy — ḥetta nzill l-ġappayy nzurennun?»
009. amerle: «zēx!» w appēle emʕa ḳirš aġre w appēle xarōfa w ṣaṭliš šomna htīṯa l-tiḏōye.
010. iḥəḏ hanna šappa baḥar w irxeb p-ḥaṣṣil lōb bhīmča l-ġappit tiḏōye.
011. waḳčil iməṭ l-felkit tarba iḥəm ḥūya čmatmet ḳomme ʕal_arʕa.
012. wōb ʕamfakkar yḳuṭlenne, bess la irəṣ.
013. ḳōyem nōḥeč m-ʕa bhīmče w mlaḥmesəl ḥūya ḥaṣṣe ḳalles ḳalles w mamerle yabʕeḏ m-ʕa tarba ḥetta la ytuʕsenne barnaš.
014. ʕōwet irxeb ʕa bhīmča w kammlil laxṯe ḥetta iməṭ l-ġappit tiḏōye.
015. ḳʕōle šoppṯa, inəpṣaṭ bā baḥar ʕemmit tiḏōye.
016. bōṯar menna rōžaʕ ʕa šoġle.
017. hū w ōz p-felkit tarba ḥimnil ḥūya zōte, w amerle yabʕeḏ m-tarba ḥetta la yḳuṭlenne barnaš, w aḳam yallex.
018. izʕaḳ bē ḥūya: «yā šappa, awḳēf!»
019. hanna šappa lapplēl ḥūya ṭalpe w awḳef.
020. amerle ḥūya: «ana batti nappēx ḥilwōna. čzōyaʕ lōb nafḥiṯ p-ṯemmax?»
021. žawībe šappa: «lā, ʕaya ḥetta nīzuʕ? hačči stīḳ.»
022. awwal mā infaḥ ḥūya p-ṯemme, iṯḳen yōḏaʕ mō maḥəkyin mōya bə-xrērun, w ḥessil ṣafərnō w lōġṯil ḥaywanō.
023. l-emmat iməṭ ʕa payṯil mōrəṭ ṭarša, aṣraḥ bē ešna ḥrīṯa.
024. ext hōṯa xaṭərṯa amerəl mōrəṭ ṭarša: «batt nzill nzurett tiḏōy.»
025. aḥref aʕle, amelle: «īl tiḏōx, aʕlax frīsča.»
026. appēle ṯarč emʕa ḳirš w ḷaḳḳeṭle xarōfča rappa w amerle: «hōḏ applēl tiḏōx!»
027. hanna šappa irxeb p-ḥaṣṣlə bhīmča w allex.
028. w hū ōz əp-tarba, iḥəm bisnīṯa zʕōr ḥalya, ʕammišwōl ṯinaġlōṯa xōla.
029. išmeʕ ṯinaġelča ʕammamrōl ərfiḳyōṯa: «uxlēn uxlēn iḳḏum ma yṯēle ōbu ti ipxel ymalla čwaḳḳfell ršōšəl ḥiṭṭō lēḥ.»
030. iḏ̣ḥek hanna šappa ti iṯḳen mafhem ʕa lōġṯil ḥiwanō w inḥeč m-ʕa bhīmče.
031. iṯḳen mičnōġam hū w hōb bisnīṯa ti aʕžba baḥar.
032. ṭalpa m-tiḏōya billa ma yiḏeʕ mett meʕla.
033. wōfeḳ tiḏōya yʔahhilulle.
034. mičʔahhella w mayṯēla ʕemme ʕa blōte.
035. hōxa manʕille tiḏōye yrōžaʕ ʕa šaġle baʕʕeḏ miʕlayhun, liʔannu ščaḥyulle šoġla bə-blōtun.
036. hōxa ballšaṯ eččṯe maḥīza aʕle ymalla mō sappa iḏ̣ḥek waḳčil ḥimna ʕammišwa xōla l-ṯinaġlōṯa, liʔannu wayba ḥišrōy, bōʕa čiḏeʕ xulle mett maʕ beʕla.
037. lakin beʕla wōb mičḥarrab menna, liʔannu yaḏḏeʕ lōb amerla mawṯe mʔakkat, exmil fahhme ḥūya waḳčil infaḥ p-ṯemme w iṯḳen mafhem ʕa lōġṯil ṭbīʕča w əl-ḥiwanō.
038. hanna ġabrōna l-emmat isḳel kčīməl serra aḥissaṯ ḥḏučča ti wayba ʕemmil ḥišrūṯa makkōr w malʕūn, fakkraṯ čahinenne b-ayyi sappil kān.
039. ḳommil ommṯa čūla illa čahw ġabrōna ġarība w iṯḳen innu xarōfča ti ahətna m-mōrəṭ ṭarša, iḏʕaṯ mō išwaṯ eččṯe.
040. zlalla hōx xarōfča ḥetta čmall šappa mō išwaṯ eččṯe waḳčil wōb ġayyeb.
041. iḏeʕ hanna šappa innu ḥosnil eḥḏa w ḥilyūṯa čūb xulle mett, lōzim yṭulpenn ġabrōna.
042. lōzim ytawwar ʕal_eḥḏa čīb sīrča kayyīsa w lišōna ṭabbi, ḥetta čīb ḥayōṯa ʕemmil beʕla ḥalya.
043. čūle illa ṭalḳil eččṯe w ḳallʕa l-ʕa tiḏōya, w isḳel mazkerəl faḏ̣lil ḥūya aʕle, ti ahətne ʕelma w maʕrefṯa.
