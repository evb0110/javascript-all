001. ōṯ aḥḥaḏ mīṯaṯ eččṯe w īlaf skarbīnča.
002. amrōle: «amōnča bə-ḳḏōla, la čixṭub eḥḏa ġēr... ġēr ṯṯēla hōs skarbīnča ʕa reġra!»
003. amella: «ē, apšir ʕayniš!»
004. laḳḳeṭəl lōs skarbīnča w tayyer b-ōm mḏīnča ṯṯēla mett eḥḏa hōḏ skarbīnča ʕa reġra — lōmar ṯṯēla.
005. la ṯalla hōs skarbīnča ġēr ʕa reġər berče.
006. amella: «yā birči, immiš waṣṣačč la nixṭub eḥḏa ġēr ṯṯēla hōs skarbīnča ʕa reġra w la ṯalla ġēr ʕa riġriš.»
007. amrōle: «ux eppay, la butt bax čxuṭbinn?»
008. amella: «ē!»
009. amrōle: «ču nxaṭbōx ġēr čišwīl ḳoppṯiḏ ḏahba.»
010. amella: «apšir!»
011. «bess p-šarṭa hōḳ ḳoppṯiḏ ḏahba bax čišwīl mufəčḥa mn-elbar w mufəčḥa mn-elġul.»
012. amella: «apšir.»
013. ḳōmaṯ... zalle inḥeč ʕal-ōm mḏīnča ʕal-ōṣ ṣōġṛa šwēla ḳoppṯiḏ ḏahba, w ayṯ lōḳ ḳoppṯiḏ ḏahba w ṯōle.
014. amrōle: «ux, ux, ʕāl. hōḏ orḥa nxaṭbōx.»
015. zalle, činya lina, yayṯ ġarḏ̣ō, ʕillaṯ ʕal-ōḳ ḳoppṯa, sakkračča mn-elġul w ḳʕalla bā.
016. mtawwar ʕa berče, mtawwar mtawwar, inəcxwaṯ, lōmar yiščḥenna.
017. ḳōyem maḥḥečəl lōḳ ḳoppṯa ʕa mḏīnča w mzappella.
018. la barnaš aḳtar yzubnenna ġēr ebər malka.
019. ḳōyem mamrill malka: «xāāānn xāāānn ḳaḏ̣īṯa w ōṯ aḥḥaḏ ʕemme ḳoppṯa w batte yzappnenna.»
020. amellun: «zuʕḳullē l-oxa!»
021. zaʕḳulle l-ʕa malka, ḳōye zabell lōḳ ḳoppṯa.
022. zabell lōḳ ḳoppṯa w mišwēla bə-wḏ̣ōyṯa ḏukkṯiḏ ḏōmex w emme massḳlōle xōle leʕle.
023. awwal yōma axal hanna xōla felke w šūne ḳūre.
024. aḳa ʕṣofra ščiḥne čūb. ʕama?!
025. ṯēn yōma xett xann, ṯēleṯ yōma xett xann.
026. amell_emme: «yā emmay, xōla ti ʕačmassiḳlōl kaṯṯār xett b-zawta!»
027. ṯiḳnaṯ mkaṯṯra b-zawta, ōmar: «l-ʕama, ana bann nīḳu niḥəm mōn hanna ti ʕammaxell lanna xōla.»
028. aḳa bib-lēlya, šūnəl ḥōle ġarreḳ willa iščaḥ bisnīṯa ex batra, w saʕra l-felkil ḥaṣṣa w naffīḳa ʕammaxlōl lanna xōla.
029. aḳa ḥakkīna, amella: «yā bisnīṯa, la čīzuʕ! mō ḳiṣṣṯiš?»
030. amrōle: «ana ḳiṣəṯ xāāānn xāāānn xāāā.»
031. amella: «ē, čiʕnīš!»
032. hah, la ṭawwlaṯ əḥkōyṯa ġēr iṯḳen ḥarba bə-blayayy.
033. ḳōye ṭaʕell ḥōle zelle ʕa ḥarba.
034. mamell_emme: «yā emmay, aṣḥiš hōḳ ḳoppṯa! la čaffḳinna ʕa šimša w xōla ti čība čmassiḳlōl assḳul uxxul yōma!
035. aṣḥiš čičʔaxxar w bess hōḳ ḳoppṯa la čaffḳinna l-elbar!»
036. amrōle: «lā, ya čḳubrinni, ex bann naffḳenna?»
037. ḳōye, ṭaʕell ḥōle w zelle, zelle ʕa ḥarba.
038. īle bnōṯəl ḥalčwōṯa ešbaʕ, w bnōṯəl ḥalčwōṯe ʕamḳattran aʕle battayy yxuṭbanne.
039. hōḏ batta čxuṭbenne w hōḏ batta čxuṭbenne, w hū ču batte hinn.
040. iḏeʕ ġappe ḳoppṯa, ṯōlen l-ʕa ḥōlčen: «taxīliš ya ḥōlč, taxīliš ya ḥōlč, affeḳlīḥ niḥmenna!»
041. ḳōyman maffḳall lōḳ ḳoppṯa ʕa šimša yiḥmanna.
042. ḳōyma hōb bisnīṯa, b-ōš šimša minḏōḳ, nōfḳa l-elbar.
043. ḏukkṯil əḥmanna ḳōyman ḳaləʕlalla ʕaynōya, w ōṯi nahra w hanna nahra uppe syōġa.
044. maḳimall lōb bisnīṯa w šalfalla ʕal-anna nahra.
045. šalfalla ʕal-anna nahra w ṯyōla emme maḳimōl ḳoppṯa w mišwōla b-ḏokkṯa.
046. ču yaḏḏīʕa. massḳōl xōla, miščaḥyōle exmil ōb. massḳōl xōla miščaḥyōle exmil ōb.
047. hanna psōna la ṭawwel w ṯōle m-ḥarba.
048. ṯōle ʕal-ōḳ ḳoppṯa, la ščiḥəl bisnīṯa. ḳōyem miččžaʕ.
049. hōb bisnīṯa — b-amril alō batte yibʕenne — ḏukkṯil šalfanna ʕa syōġa sōḳṭa ʕa nahra.
050. ḳaʕyōla ʕa ḥaffṯin nahra, ṯyallen ṯarč yawən mišwlalla ʕaynōya — mfaṯṯḥa.
051. ḏukkṯil mfaṯṯḥa msarrba xann w zlōla ʕal_axerčil lanna nahra willa miščaḥya aḥḥaṯ iḳəʕ b-bisčōna — ʕamnōṭar.
052. iṯḳen zōʕeḳ aʕla — mxammella batta činġub, ḥramōy —: «ṯāš l-ōxa!»
053. ṯalla leʕle, amella: «yā bisnīṯa, mō ḳiṣṣṯiš?»
054. amrōle: «taxīlax, ġappax amōna?»
055. amella: «hašš birči b-ʕahtil alō.»
056. amrōle: «ḳiṣṣṯi xāāānn xāāānn xāāānn.»
057. amella: «wa law, čūṯ aʕaz minniš ġēr ti xalḳiš.»
058. hah, ebər malka infeḳ b-ōm mamlakṯa ču ḥayle.
059. atar hū, ebər malka appīlla xōčma xassiyōle b-īḏa.
060. infeḳ ṣīṭe ču ḥayle, hanna mayṯēle burtḳān, hanna mayṯēle mōz, hanna mayṯēle xoḏ̣ərṯa, hanna mayṯēle buššōl ḥazzeḳ yīxul yayṭeb, lōmar yayṭeb.
061. baʕdēn amrōl mōrəl lanna bisčōna — iḏʕaṯ hī —: «ya eppay, ġappax xeška?»
062. amella: «ē.»
063. amrōle: čmišw maʕrūfa čmayṯīl ḳalles xeška.»
064. ḳōmaṯ, mayṯēla ḳass xeška, žablōle m-mōya w mḥarrkōle xann ḳalles.
065. mišwōle ḳass mešḥa ʕa ffōye, maḳimōl xōčma mn-īḏa msallčōle w mišwōle b-anna xeška.
066. amrōle: «šḳōl hanna xeška applēll_ebər malka!»
067. amella: «uš əp-ḥayyiš, ex bann nšuḳəllēle? ʕamṯēle htiyōṯa.»
068. amrōle: «hačč šuḳəllēle hanna xeška w ṯōx! la čīzuʕ! in taffšunnax, ḳaṭlunnax, la čīzuʕ! čbaḳḳi tuġray ssalleḳ leʕle!»
069. infaḏ hanna ʕa ṯarʕa w hann ʕaptō, hanna mtaffešle mn-ōxa, hanna maḥək ʕemme «xōlət tunya la ayṭbe w hōḳ ḳalles xeška ti čišḳīlle batte yayṭbenne?»
070. amellun «yā ġmōʕča, taššrunnī ninfuḏ leʕle!»
071. iḏeʕ ebər malka, amellun: «appullē amōna w taššrunnē yislaḳ!»
072. isleḳ leʕle ʕa ḳaṣra, ayṯ hanna xeška b-zuptōyṯa w applēle.
073. ḳʕōle yīxul, awwal loḳəmṯil axla, infeḳ xōčma b-īḏe.
074. ḏukkṯil ḥiməl lanna xōčma ḳirne, infeḳ b-ešme — ayṭeb.
075. ḳōye laḳeṭl_anna ġabrōna, amelle: «mōn appilēx hanna xeška?»
076. amelle: «eḥḏa applall. ana niḳəʕ ana w hī w applall.»
077. amelle: «lā, bax čaḥəklīl ḳaḏ̣īṯax.»
078. amelle. amelle: «masʔalča xann xann w ṯalla liʕli w ana člažžaṯ ġappi bisnīṯa w naḳʕilla ġapp.»
079. amelle: «b-ani ḏukk čiḳəʕ?»
080. amelle: «b-ḏokkṯa flayōyṯa p-šiḳya. nʕammīrin nočfil kūxa w nḳaʕyin.»
081. amelle: «yōma flanō, waḳča flanō mann nzurennax!»
082. appēle ḳiršō, ḏahbō, millēle xoržiḏ ḏahbō w amelle: «zēx! alō yīb ʕemmax!»
083. lā, ya alō, la appēle ḏahbo, šattre. amelle: «zēx!»
084. ḏukkṯit talle ʕa payṯa, ṯōle amella. amella: «uš, ḳaḏ̣īṯa xāāānn xāāānn. batte yṯēle ebər malka yzurennaḥ.
085. w ex ya waylaynaḥ? ču ġappaynaḥ korsa naḳʕenne.»
086. amrōle: «wa law, la čīzuʕ! marzeḳ alō.»
087. hah, willa šattīrlun ḳiršō ʕemmil ʕaptō.
088. ḳōymin šaḳlill lann ḏahbō w zlillun ʕa mḏīnča, mayṯyin b-anna sužžād w mayṯyin b-ann kursō w fōrsin ex ḳahwe b-ōš šiḳya. ḳaʕyillun.
089. hah, willa ṯōle ebər malka w wzirōye liʕlayy.
090. infaḏ leʕla, amella: «mōn naffḏiš l-ōxa»
091. amrōle: «ana ḳiṣəṯ xāāānn xāāānn xāāānn. affḳanni bnōṯəl ḥōlčax, aḳʕanni p-šimša.
092. ana nḏōḳiṯ m-šimša, ṭaʕniččil ḥōl w nifḳiṯ m-ḳoppṯa.
093. nifḳiṯ m-ḳoppṯa. ḏukkṯin nifḳiṯ m-ḳoppṯa w ḥmann, ḳaləʕlall ʕaynōy w šalfann ʕa syōġča.
094. hōs syōġča ōṯ erraʕ menna nahra, zaḥliṯ w zlill ʕal-anna nahra.
095. la ḥissiṯ w_atriṯ illa ṯarč yawən ḥuwwōran ayṯillall w šulall ʕaynōy — faṯṯḥiṯ.
096. ḏukkṯil faṯṯḥiṯ ʕayniṯ, ščaḥyiṯ ġabrōna p-ṭarfīš šiḳya.
097. allxiṯ ḳalles ḳalles w zlill leʕle w člōžiṯ ġappe w ḳʕill ġappe.»
098. amella «xāāānn?»
099. amrōle: «ē, xann!»
100. aḳam išw maščūṯa w xaṭba w šaḳla leʕle ʕa ḳaṣra.
101. amell ʕaptō: «axəfnōn xalpō šobʕa yūm w asəpʕōn raxša šobʕa yūm!»
102. ē, mōn batte yxalifenne?
103. asəpʕurr raxša šobʕa yūm w axəfnull xalpō šobʕa yūm, w ayṯnil bnōṯəl ḥōlče.
104. uxxul_eḥḏa ḳatra b-ḏenpis sūsča w amell ʕaptō: «yalla ruxpōn ʕal-anna raxša!»
105. irxep ʕal-anna raxša w žarrunn.
106. raxša marheṭ bōn m-ḳomma w xalpō nōhšin bōn m-roḥla l-ḥēēētta la čbaḳḳēlen ʕnēna.
107. ṭaʕnull ḥallay hann ʕaptō w rōžaʕ leʕle, amrulle: «yā malikna z-zamān, exmil amrīčlaḥ šwinnaḥ.»
108. w luḳbōlča l-uxxul lēlya čiṯyullxun liʕlaynaḥ naḥkēlxun ḥkōyṯa.
