001. ōṯ iṯər ḥōḏ, aḥḥaḏ ifḳer w aḥḥaḏ iġən.
002. aḳam hanna či ifḳer, ġappe ʕyōla, baḥar.
003. aḳam niḥčaṯ eččṯil lanna či ifḳer l-ġappil či iġən, amrall eččṯa či iġən: «čmaffōl biʕəl yiščġel yōma ʕemmil biʕliš?»
004. amralla: «ē!» amrōla: «laʔ laʔ!» čūb ē, laʔ. amrōla: «lā!»
005. atar waḳčiṯ ṯōle beʕla ʕrōba xett ḥatīsa amrōle: «la, ču čmaffēle.»
006. irxeb bakkar, ʕṣofra bakkar hanna ʕa ḥmōra... ʕa ḥmōrča w zalle.
007. laḥḳe bōṯar ḳalles willa hū w allex ʕa tarba isḳaṭ, čšarkal p-xēfa.
008. ōmar b-nefše: nīḳum naḳimell lanna xēfa, aḥsan ma yṯēle ġayre yičšarkal bē.
009. aḳam aḳīme walla iščaḥ erraʕ menne ġurnōyṯiḏ ḏahba.
010. aḳīma w ṭaʕna.
011. xett ʕōwet laḥḳil lōte, či mčōžar, či iġən.
012. ḏukkil laḥḳe xett amer... ḥimnil lanna ti iġən, ilčḳi b-baʕḏ̣inn.
013. amelle hanna či iġən l-anna či ifḳer: «mō čiṭʕen ʕemmax?»
014. amelle: «ġurnōyṯiḏ ḏahba.»
015. amelle: «čmappīl robʕa?»
016. amelle: «ē!»
017. amelle: «čmappīl xett felka?»
018. amelle: «ē!»
019. amelle: «čmappīl xett ṯlōṯa rubʕōya?»
020. amelle xett: «ē!»
021. «čmapplīl xulla?»
022. ōmar: «lā, ču nmapplēx xulla.»
023. amelle: «mpala, bax čappīl xulla!»
024. ʕawet applēle xulla.
025. amelle: «bann nḳuṭlennax.»
026. amelle: «ʕaya bax čḳuṭlinn?»
027. amelle: «xann, emḥar čṯēḥ čmafset aʕəl bə-blōta.»
028. amelle... amelle: «hatta lakōn ninḥuč ničwaḏ̣ḏ̣ w niməš b-nahra w ənṯī.»
029. inḥeč iməš w čwaḏ̣ḏ̣ b-nahra w ṯōle.
030. aḳam ḳīsa w miḥne ʕa berčil_eḏne.
031. isḳaṭ b-arʕa w ameṯ.
032. iḥfar ġūrča w ṭafle.
033. zalle hanna bakkar ʕa payṯa, amrōle eččṯe: «ʕaya čbakker imōḏ?»
034. amerla: «ḥassliṯ m-zuppōna w nōṯ.»
035. amella maʕ ḳeṣṣṯil ġurnōyṯa w xann xann yaʕni ḳeṣṣṯa.
036. amrōle: «lakōn nīḳu nṭumrell lōġ ġurnōyṯa w la nīmar l-barnaš.»
037. ṭamraččil lōġ ġurnōyṯa w lā amraṯ l-barnaš.
038. bōṯar šoppṯa, yōma, yaʕni iṯər yarəḥ, yarḥa la bayyan mett, ḳaṭʕull amla maʕ... l-anna či ifḳer.
039. ḳaṭʕull amla, fakkar ya mett barnaš ḳaṭle, ya axle waḥša, ya ḏ̣abʕa. amell... atar zalle...
040. yōma m-yumō xett zalle ʕamčōžar hanna či iġən, walla iščaḥ ḏalīṯa m-misti tarba.
041. iščaḥ ḏalīṯa w naffīḳa w ōṯ ḳaṭṭūfəl ʕinbō bā čūb b-ʔawōne, p-xanunō.
042. ē, ḳaṭfe, ōmar batte yahətlēl lanna malka.
043. ṣarre p-ṣorrṯa w hū ōz ʕa tarba, isleḳ l-ġappil malka, amelle: «nayṯēx ḳaṭṭūfəl ʕinbō.»
044. šūne ʕa ṭawəlṯa hū w naḥḥeč ʕa taržōṯa, yaʕni faṯḥil lōṣ ṣorrṯa iščaḥ žumzomṯa badōl ḳaṭṭūfəl ʕinbō.
045. amelle: «mō čayyīṯəl hačč?»
046. amelle: «ḳaṭṭūfəl ʕinbō.»
047. amelle: «laʔ, hōḏ žumžomṯa. mō ḳeṣṣṯax hačč?»
048. aḥəklēle ḳeṣṣṯe, innu hū iḳṭal zaləmṯa w xann xann ḳeṣṣṯa.
049. amelle «lakōn zēx! čmappēl lōġ ġurnōyṯa l-či ifḳer, lə-ʕyōla či ifḳer w čṯēx liʕəl!»
050. zalle xett ʕawet applēl či ifḳer, ʕaweṯ ṯōle.
051. amell či žallōta: «ṯā žulətlēle rayše! ḳuṭəʕlēle rayše!
052. ṯōle ḳaṭəʕlēle rayše.
