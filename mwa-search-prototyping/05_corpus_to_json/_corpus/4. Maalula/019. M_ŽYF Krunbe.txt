001. wōṯ aḥḥaḏ īle eččṯa ušma krunbe.
002. zaʕeḳla: «yā krunbe!», šiməʕne aḥḥaḏ izək, ṯōle leʕla.
003. amella: «wrīš mō hanna ešma ti šammlīš biʕliš — krunbe?»
004. amrōle: «lakōn mō battax čšamminn?»
005. amella: «bann nšamminniš ešma, bess baš čapplīl xull ḳiršō ti ʕimmiš.»
006. amrōle: «lōb aʕžbi ešma nmapplōx xull ḳiršō ti ʕimm. mō čbōʕ čšamminn?»
007. amella.: «bann nšamminniš zēniddār.»
008. hī šimʕaččil lanna ešma ti iḥəl — zēniddār —, ḳōyma mlaməlmōl lōṣ ṣīġṯa xulla sawa, w mamella: «ʕa šarṭa, lōb ṯōle biʕliš, izʕaḳ: krunbe! krunbe! awʕiš čaḥrif, ḥetta yiḏeʕ innu ušmiš zēniddār.»
009. hanna šaḳell lann ḳiršō w yā īdakum.
010. ṯōle beʕla m-šoġla ʕrōba, zōʕeḳ: «krunbe! krunbe!»
011. ču barnaš maḥref aʕle, amrulle šbabō: «wrāx la yīḳu mīṯa hōš šunīṯa.»
012. išw semla w iḳlab, willa ḳaʕya elġul mapṣūṭ, amella: «wrēš mō ḳiṣṣṯiš?»
013. amrōle: «ču čyaḏḏeʕ, ana mō ḳiṣəṯ? ana ču išəm krunbe.»
014. «wrīš mō ušmiš?»
015. «ana ušəm zēniddār. ṯōle aḥḥaḏ šammin w_applille xull ṣīġṯa ti ayba ġappaynaḥ.»
016. ibəčlaš hanna zōʕeḳ w əmḳōṭar, amella: «walla la ntaššrell lōb blōta w ntaššrinniš w nintar b-ōt tunya. lōb ščaḥyiṯ xwōṯiš, ražīʕiṯ liʕliš, la ščaḥyiṯ xwōṯiš, bann nōčem ntayyer b-ōt tunya.»
017. zalle mnə-blōta, infaḏ ʕa blōta ḥrīṯa willa nčḳalle eḥḏa, amrōle: «lina čōz?»
018. amella: «ʕa žhannab.»
019. amrōle: «wrāx čōz ʕa žhannab?»
020. amella: «nōz ʕa žhannab, battiš mett?»
021. amrōle: «taxīlax, lōb ḥmīčəl eppay w ʕayyez ḳiršō, bax čappēle xaržōyṯa.»
022. amella: «ē, mina bann nappēle? ayṯāy ḥetta nšattarle! ōbuš nimbaḳḳarle ana. ayṯāy!»
023. zlalla hōḏ, ayṯalle šobʕa ṯmōnya ḏahəb w ḳʕalla zōʕḳa ʕal-ann šbabō: «hanna ōz ʕa žhannab, ti batte yšattar mett l-ebre l-tiḏōye!»
024. ibəčlaš mlaməlman hanna ḥarīma w mayṯyan b-ann ḳiršō mappalle.
025. žammaʕ akṯar m-ti ayṯann emʕa urəḥ, ōmar: «walla ōṯ ažann mn-ičəṯ baḥar. lōzim nrōžaʕ leʕla.»
026. ṭaʕəl lanna ḳorʕa w isleḳ.
027. w hū ʕammallex, willa ṯōle sōblə blōta, willa išmeʕ b-anna ḥatīsa: «wrāx mina zalle?»
028. amrulle: «isleḳ mn-ōxa.»
029. «yfuḏ̣ḥell ḥarīmxun, mō čmažnūnin?»
030. rixəpnis sūsča w abət rahṭa roḥle.
031. ʕayn hōṯe, ščiḥne ōṯ lḥīḳle, maḳʕell ḳorʕa ʕemmil ġappōna w mawḳef.
032. ṯōle hōṯe ʕamšaʕʕelle: «iḥmič mett_aḥḥaḏ m-ḥalōyṯe m-ṣafōyṯe w ʕemme ḳorʕa ṭʕīnle ʕa ḥaṣṣe?»
033. amelle: «ē, iṯḳelle mett robʕiš šaʕṯa salleḳ mn-ōxa. arhēṭ! lōb arəhṭič člaḥeḳle, bess lōb battax čōče čirxeb ʕa sūsča ču člaḥeḳle.
034. bēl mič čōḳem reġra w čarnaḥ reġra w čōḳem iḏa w čarnaḥ īḏa, ʕa ruġrōx — hačč ṯarč riġər — člaḥeḳle ḳawwōm.»
035. inəxtaʕ hōṯe, inḥeč m-ʕa sūsča, sčiləmnis sūsča hōṯe, šūl lanna ḳorʕa w irxeb, w hōṯe ʕammarheṭ ʕa ruġrōye.
036. rōžaʕ l-ʕal_eččṯe, amella: «ščaḥyiṯ ažann minniš baḥar», w ḳʕōlun rōžaʕ sawa w iṯḳen zaʕeḳla zēniddār.
