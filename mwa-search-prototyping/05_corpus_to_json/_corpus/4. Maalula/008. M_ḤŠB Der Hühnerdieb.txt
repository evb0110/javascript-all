001. ōṯ eḥḏa īla ṯarč ṯinaġlan ʕamraʕyōlen b-awwalčlə blōta.
002. ḳaʕya ḳurayy — armalča xwōṯ — ḳaʕya ḳūrəl lann ṯann ṯarč ṯinaġlan w ʕamraʕyōlen.
003. ṯōle aḥḥaḏ ṭamiʕačče nefše w nġabla ṯinaġelča.
004. šaḳəl lōṯ ṯinaġelča w zalle.
005. zalle. ḏukkṯiš šaḳəl ṯinaġelča la atʕaṯ aʕle.
006. ōmar: «mō nišwēle. lōma ʕayyīzla la šaḳla. yuxlenna bə-hnō! yuxlenna b-ʕarīṯa! lō la ʕayyīzla la šaḳla.»
007. hanna ġabrōna, ḏukkṯil la atʕaṯ aʕle, alō xalliṣlēla frīsča.
008. ḳōye nōfeḳ hanna rīša bə-ffōye w b-ʕaynōye w b-žesme, rīšəṯ ṯinaġlōṯa, iṯḳen ex ṯinaġelča.
009. ḳōye hanna ġabrōna, faresəl lōf farəšṯa w ḏōmex; lorkaʕ ywōžah barnaš.
010. w ṯyillun hann binnišō mšaʕʕlin meʕle, mšaʕʕlin meʕle, mamrōlun eččṯe: «čūb hōxa, čūb hōxa. ču nyaḏḏīʕa bē. čūb hōxa.»
011. baʕdēn... aḳam ṯōle īle stīḳa mōʕez aʕle baḥar.
012. amrōle: «wax, ya ġabrōna, ṯōle flanō. nifṯoḥle?»
013. amella: «ē, fṯuḥlū!»
014. faṯḥalle, ḳōyem ʕōbar leʕle miščaḥle b-anu ḥōl!
015. amelle: «wax, mō čšaww xann?»
016. amelle: «xann xann ḳiṣṣṯi ana.»
017. amelle: «ḏukkṯiš šaḳlīčəṯ ṯinaġelča mō amraṯ?»
018. amelle: «la amraṯ mett, nuxlenna bə-hnō w nuxlenna b-ʕafīṯa.»
019. ōmar: «b-ani ḏukk? čimbaḳḳarəl payṯa?
020. amelle: «ē, payṯa b-awwalčlə blōta, maʕrūf čūṯ barnaš ḳura.»
021. ḳōye hanna ġabrōna, ṭaʕell ḥōle stīḳe w zelle leʕla.
022. zelle miščaḥla īla ṯinaġelča w ḳaʕya ʕamraʕyōla.
023. amella: «yā žičči, ʕaža bess ṯinaġelča čḳaʕya ʕačraʕyōla?»
024. amrōle: «walax ibri, mō bann nišw? īl ṯarč ṯinaġlan, tōle aḥḥaḏ šḳall ṯinaġelča w čbaḳḳaṯ eḥḏa.»
025. amella: «ḏukkṯiš šaḳəllīš hōṯ ṯinaġelča mō aḥkiš?»
026. amrōle: «la aḥkiṯ mett. mō bann nišwēle? yuxlenna bə-hnō w b-ʕafīṯa. lō la ʕayyīzla la šaḳla.»
027. amella: «lah, ya žičči, atʕāy aʕle! ppaʕlō la yṣarref. ppaʕlō yuxlenna ʕa ḳitər ḥaṣṣe.»
028. ṯiḳnaṯ hōš šunīṯa matəʕya aʕle.
029. hī matəʕya aʕle w hanna rīša sōḳeṭ, hī matəʕya aʕle w hanna rīša sōḳeṭ.
030. inḏ̣ef hanna ġabrōna, la infaḏ leʕle stīḳe ġēr wōb naḏ̣ḏ̣ef ex ḏahba. aḳa čuppe blō.
031. ḏukkṯil infaḏ stīḳe leʕle amelle: «wax mō išwič?»
032. amelle: «b-awwalča šunīṯa la atʕaṯ aʕlax, alō bayyinlēla frīsča.
033. bess hōš ana amrilla: mō aḥkiš l-emmat šaḳəllīš ṯīnaġelča?
034. amrōli: la aḥkiṯ mett ábatan ábatan ġēr yuxlenna bə-hnō.
035. amrilla: la, atʕāy aʕle!
036. ḏukkṯiṯ ṯiḳnaṯ matəʕya aʕlax isḳaṭ mennax rīša w ayṭbič čuppax blō w ḳōmič.
037. čūb aḥsan mil ṯḳellax iṯər yarəḥ čiḏmex f-farəšṯa?»
038. amelle: «wax ykaṯṯrell xayrax! yā rēt m-zibnō čōṯ liʕli, wōb la axliččil lōč čžūʕča xulla sawa, ḥilwōl lōṯ ṯinaġelča.»
039. hōḏ hī.
