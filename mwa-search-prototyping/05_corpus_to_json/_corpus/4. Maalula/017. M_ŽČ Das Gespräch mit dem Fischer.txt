001. ōṯ malka w wzīra allīxin tarwīšin ʕa šaṭṭil baḥra.
002. iḥəm aḥḥaḏ ʕamsayyet samkōṯa p-xanunō.
003. aḳa amelle malka, amelle: «ṯlōṯa w ṯlōṯa w ṯlōṯa la ačənḥunnax maʕl-ann ṯlōṯa?»
004. amelle: «lā, ču mʕayyin, la_ačənḥunn.»
005. allex ḳalles ḥrīṯa, amelle: «ʕaya la allxič bakkar?»
006. amelle: «allxiṯ bakkar bess laxəṯ nifḳaṯ l-ġayr.»
007. bōṯar ḳalles šaʕʕle wzīra — l-malka —, amelle: «mō ʕačmaḥək hačč w hanna ġabrōna sayyōtəs samkōṯa?»
008. amelle: «la iḏʕič mō aḥkinnaḥ?»
009. amelle: «la.»
010. amelle: «lakōn ḥaram hačč čīb wzīra. taššrē hū yṯēle l-ōxa!»
011. amelle: «mō čifsīrun?»
012. amelle: «ṯlōṯa w ṯlōṯa w ṯlōṯa, yaʕni ṭešʕa yarəḥ ti ṣayfōyṯa la ʕayyullaḥ maʕl-ann ṯlōṯa yarəḥ ti šičwōyṯa.»
013. «yaʕni xanunō w xanunō w ašbaṭ ḥetta ʕačnōḥeč m-misti baḥra. ču mʕayyēx ḳorṣit tunya?»
014. amelle: «ču mʕayy, ana nōxel uxxul yōma b-yōma.»
015. amelle: «ʕaya la čʔahhlič bakkar?»
016. amelle: «čʔahhliṯ bakkar, bess nifḳaṯ xalīfəč bisənyōṯa. šaḳlunna ġarība, sḳilliṯ ʕanmiščġel ḥetta ṯiḳniṯ nixčur.»
017. amelle: «ruġrōx exət?»
018. amelle: «iṯḳen eṯlaṯ, ču ʕanmaḳtar nallex ʕlayy.»
019. amelle: «exət ġmōʕča?»
020. amelle: «čfarraḳ.»
021. amelle: «exət ti baʕʕīḏin?»
022. amelle: «iṯḳen ḳarrībin.»
023. amelle: «ext_iṯər?»
024. amelle: «iṯḳen ṯlōṯa.»
025. amelle: «la čzappen b-irxeṣ!»
026. amelle: «lā. la čwaṣṣett ti ḥarīṣay!»
027. amelle wzīra l-malka, amelle: «mō aḥkič hačč w hōz zaləmṯa?»
028. amelle: «mōn yawḏʕinn?»
029. amelle: «lōb ču čmayṯēl žwōba — baʕʕīḏa — bann nḳuṭəʕlēx rayšax.»
030. zalle ʕa payṯa, naffeḳ xolḳe.
031. šwalle eččṯe ḳahwe lə-wzīra — lōmar yišəč.
032. amrōle: «ʕaža?» berče.
033. amella xann xann sōləfṯa, w bōṯar ṯlōṯa yūm malka batte yḳuṭəʕlēle rayše — lə-wzīra.
034. amrōle: «baṣiṭōy. hanik wčōbin? ʕa mōn mirḳičxun?»
035. amella: «mirḳinnaḥ ʕa sayyōtəs samkōṯa.»
036. amrōle: «zēx leʕle, malle yaḥəklēx sōləfṯa čifsīra!»
037. zalle l-ġappe. išḳal emʕa ḏahəb, amelle: «bax čmall mō čifsīrun!»
038. amelle: «ču namellax.»
039. amelle: «hann emʕa ḏahəb!»
040. atar ḏahba ōṯ aʕle ṣūrčil malka w mḏ̣ōye.
041. fassarle amelle: «ṯlōṯa w ṯlōṯa w ṯlōṯa yaʕni ṭešʕa yarəḥ. hannun la aġən maʕl-ann ṯlōṯa yarəḥ ti šičwōyṯa, sḳilliṯ ʕanmiščġel p-xanunō w xanunō w ašbaṭ.»
042. hanna awwal mett, w baʕden amelle: «šaʕʕel maʕ ruġrōy. amrille: ču ʕannamḳtar nallex ʕlayy, ʕanmallex ʕa ʕukkōzča.
043. šaʕʕel maʕ ʕaynōy. amrille: xett ču ʕanḥōm l-buʕḏa baḥar.
044. w šaʕʕel maʕ šinnōy, amrille: šinnōy xetti felkayy iṯḳen harhīran. uxxul eḥḏa balḥōḏa.
045. amilli: ʕaya la čʔahhlič bakkar?
046. amrille: čʔahhliṯ bakkar, bess nifḳaṯ xalīfəč bisnənyōṯa. mxaramča l-xann sḳilliṯ ʕanmiščġel.»
047. yalla, ḥassel.
