001. hanna aḥḥaḏ — aḥḥaḏ w emme — w batte yičʔahhal.
002. ḳōyem mamell_emme... mamrōle emme: «mann nixṭoblax.»
003. hū ču bōʕ. uxxul yōma w ṯēn maniḳḳa bē: «ḳō ya ibri, mann nixṭoblax!»
004. hū čūṯ f-fekre, ḳōye baʕdēn mišw šarṭa ʕal_emme, innu: «ču nmičʔahhal illa b-ann šarṭō.»
005. batte eḥḏa čība rrīxa w ḳuṣṣōr, w šafirōy w manyūk.
006. ḳōyma ḥormṯa, emme, mafəčla bə-blōta, mtawwra mšaʕʕla mkasəkla ḥetta čisčahət ʕal_eḥḏa.
007. sčahtaṯ ʕal_eḥḏa, ḳōyma hōḏ amralla: «ṭalpiš ġapp ana. šarṭōš hann arpʕa ana nwaffīḳa ʕlayy w nraṣṣīya bōn.»
008. ṯalla l-ʕal_ebre ʕambassrōle innu: «ščaḥlillax ṭalpax.»
009. zalle hanna ġabrōna, amella: «čimwaffīḳa ʕal-ann šarṭō arpʕa?»
010. amralle: «ē!»
011. ṯyillun xaṭbilla w xaṯpill əxṯōba aʕla w asebla.
012. ṯēle hanna, bōṯar meṯṯa batte ysōfar.
013. amella: «ana hōs safərṯa tīḏ mann nōġeb bā ešna, w bōṯar ma nimrōšaʕ mn-ōs safərṯa, mann nrōžaʕ niščaḥ ġapp ṭefla.»
014. amralle: «nimwaffīḳa ʕal-anna mett.» hī zakya.
015. ḳōyem hū, ṭaʕəl ḥōle w nōfeḳ mnə-blōta, aseblə zwōḏe w l-xōle w lə-ščūye w zelle ʕal-anna tarba.
016. ḳōyma hī laḥḥḳōle.
017. mōreḳ ʕa ḏokkṯa, blōta minnayy, mičneḥ, laḥḳōle hī b-zayyil ġabrōna.
018. ḳaʕyōla batta čšaṭiʕenne šaṭranž.
019. mšariṭōle, atar hanna šarṭa: ti maxṣar batte yuspennlə ḥrēna yiḏmux ġappil ečəṯlə ḥrēna.
020. ḳōyma hī ʕamšaṭiʕōle w marbḥa.
021. amrōle: «hačč čiʕzem ġapp.»
022. hī b-ešmil ġabrōna naḥḥīča, ʕamšaṭiʕōle innu asōsəl ġabrōna.
023. maʕzemle, ṯēle leʕle yiḏmux ġappiš šunīṯe.
024. hū ču mbaḳḳarəš šunīṯe xann, ṯēle b-lēlya, ʕočma.
025. b-awwalča čūṯ, la káhraba w la ġayre, čūṯ nuhrō, ʕočma.
026. mžamaʕəš šunīṯe w ṯēn yōma maṣəpḥin w ḳōymin uxxul mōn zelle ʕa šaġəlṯe.
027. hōṯe mkammell safərṯe zelle p-tarbe w hī mražīʕa ʕa payṯa.
028. hū, iḳḏum ma yiffuḳ mnə-blōṯa, ūle sūsča, xett ʕallna m-mohra.
029. bōṯar ṭešʕa yarəḥ ti hinn, mrōžaʕ ʕa blōta.
030. mrōžaʕ miščaḥ ġappil sūsča ti taššra bə-blōta xallīfa, w miščaḥəl eččṯe ġappa ṭefla.
031. ṯēle, nōfeḳ xolḳe aʕla: «minalliš hanna ṭefla, čūb ibər, ebra čūb ibər.»
032. mamrōle: «lā, ebrax!»
033. mamella: «ṭayyeb, applīl ʕalamyōṯa!»
034. amralle: «hačč yōməl xaṭpīčən, mō amrīčəl šarṭōx?»
035. amella: «arpʕa šarəṭ.»
036. amralle: «mō hinn? aḥkannūn!»
037. amella: «batt hašš čīb čirrīxa w čḳuṣṣōr w čšarifōy w čmanyūk.»
038. amralle: «w ana šwiččil lann šarṭōx.»
039. amralle: «sūsča čʕallaṯ mn-ōxa hačč w čōb hōxa.»
040. amella: «ē!»
041. amralle: «w ana mennax. hanna ṭefla mennax.»
042. amella: «ču ṯōḳen, ana mn-ešna la aḳərbiṯ aʕliš, m-yōməz zlill mn-ōxa, ex xallfiš tuġray?»
043. «yōməl ḏokkṯa flanōyṯa ti lčaḳyič hačč w hū, šaṭīʕax šaṭranž w arbḥax, čizzakīrle?»
044. amella: «ē!»
045. amralle hī: «ana hanna ġabrōna.»
046. amralle: «šarṭōx ti waybin, battax eḥḏa rrīxa, p-ṭūla rrīxa hī, ana nirrīxa p-ṭūla, w nḳuṣṣōr, liššōn ḳuṣṣur w nšarifōy yaʕni ču nxaynōx w nmanyūk mennax.
047. atar ti šarfa innu la xaniččax w la aspiṯ aḥḥaḏ ġayrax.»
