001. ōṯ ḥōkma, hanna ḥōkma ġappe šappa, ebre.
002. ṯōle b-bōle inne hanna ebre lōzim yišwenne muḥāmi, liʔannu infeḳ m-matrasṯa, «lōzim nišwenne muḥāmi.»
003. ḳōyem mšattarle l-ġapplə stīḳe, stīḳe ustāz muḥāmi, fahman baḥar.
004. hanna ḥōkma bə-blōta w stīḳe muḥāmi bə-blōta, yaʕni mabəʕḏan m-ʕa baʕḏ̣innen šaʕṯa w felke laxṯa bess.
005. amell_ebre: «čzellax l-ġapplə flanō w člōyef muḥāmi?»
006. amelle: «naʕam!» zalle.
007. ilef, išḳal waḳča, ilef. ṯōle l-ʕal_ōbu, amelle: «ilfič muḥamaynūṯa?»
008. amelle: «naʕam!»
009. ḳōyem mtawwarle ʕa mḥalla w mišwēle makəčba l-muḥamaynūṯa.
010. ōbu ḥōkma, ṯōle studʕa l-anna ḥōkma mn-aḥḥaḏ batte yṭallḳell_eččṯe.
011. amelle: «e, ʕaža bax čṭallḳenna?»
012. amelle: «liʔannu hemla w ḳallīla mrūṯa. yīb ṭayyinōl ʕakkōra p-ṣayfōyṯa, wōb la aḏlef p-šičwōyṯa w nazəʕlēḥ ġarḏ̣aynaḥ, w ġarḏ̣aynaḥ maṯəmnin.»
013. amelle: «ṭayyeb, nnōḏ̣rin b-ōt taʕwṯa.»
014. bōṯar iṯər yūm willa ōṯya eččṯe, ayyīṯa studʕa w ōṯya l-ʕa ḥōkma.
015. ḳirəl lanna studʕa, ḳayyīla bə-studʕa, batta ṭṭallḳell beʕla, ušme flanō.
016. iḏeʕ hanna ḥōkma, inne hōḏ eččṯil lanna ti ṯōle batte yṭallḳell_eččṯe xett.
017. amella: «ʕaža baš šṭallḳinnu?»
018. amrōle: «liʔannu ḳallīla mrūṯe w ču mtawwar ʕa šaġlōṯəl payṯa.
019. yīb ʕarkīll ʕakkōra iḳḏum mič čiḥḥuč rayya, wōb la aḏlef ʕakkōra w nazʕlīl waʕyōṯ ana.
020. batt nṭallḳenne, bann nišḳul aḥḥaḏ ġayre.»
021. šwēlun žaləsṯa, hanna ḥōkma, amellun: «bila muḥāmi ču čmaḳtrin čišwun mett.
022. ōṯ muḥāmi b-ḏokkṯa flanōyṯa, ōṯ ḥačči w fahman hanna, zlōn wakklunne!» maʕ mōn? maʕl_ebre.
023. zalle hū, wakklil muḥāmi, w amelle: «ḳaḏ̣īṯa ana bann nṭallḳenna liʔannu la ṭayynaččil ʕakkōra.»
024. bōṯar ṯlōṯa arpʕa yūm, willa ṯalla hī ʕamwakklōl muḥāmi.
025. «ana bann nṭallḳenne, liʔannu ihmel, ḳallīla mrūṯe. yīb yʕarklell ʕakkōra, wōb la nazʕlīl waʕyōṯ.»
026. hanna muḥāmi ažmet, ḳʕōle mʕayn b-ann ḳanunō.
027. ē, hōḏ ču marrīḳa aʕle, hanna batte yṭalleḳ, w hī batta ṭṭalleḳ, ču marrīḳa aʕle.
028. mō ōmar? «mō? ana ču ayliflīl hōḏ šaġəlṯa mʕallmōn?»
029. ḳōye w mallex, batte yzelle lina? l-ʕa mʕallōne.
030. hū w ōz ʕa tarba, ḥōm — baʕʕeḏ m-ʕa ti šammīʕin — aḥḥaḏ iʕwur, ʕamʕakkez w ōz ʕal-anna tarba.
031. ʕammōmar: «yā_lō taxīlax, ḥarəmlīčəl šawfṯil lōt tunya, la čḥarəmlīl šawfṯil axerča niḥmennax!»
032. ʕamšammaʕle mannu? hanna šappa ti ōz l-ʕa mʕallmōne, hanna muḥāmi.
033. «marḥaba — marḥaba, lina čōz?»
034. amelle: «ʕa ḏokkṯa flanōyṯa, hačči?»
035. «ana nōz ʕa ḏokkṯa flanōyṯa.»
036. ʕa fart blōta ōzin ṯrinnun.
037. amelle: «ōṯ ḳeṣṣṯa bann naḥklēx.»
038. hanna šappa ti muḥāmi ʕammaḥkēl mōn? lə-ʕwōra.
039. amelle: «mō hī?»
040. amelle: «ġabrōna batte yṭallḳell eččṯe, ʕayattil la ṭayynaččil ʕakkōra, ḥetta aḏlef w nazʕlēle waʕyōṯe, w ṯalla hī batta ṭṭalḳell beʕla ʕayattil la ʕarklil ʕakkōra, w ġabrōna ihmel, ču mtawwar ʕa payṯe, w aṣəʕbaṯ aʕəl hōḏ.»
041. amelle: «lā, hōḏ hayyīna.»
042. amelle: «aməhlannūn! m-ḥaṣṣil lanna yarḥiš šičwōyṯa, mil ḥassel ṭaḳḳ, ḥassel naḳḳ, miḏ ḥassel ḏalfa hū mbaṭṭel yṭalleḳ, w hī mbaṭṭla ṭṭalleḳ. aməhlannūn hanna yarḥa, yīb zalle šičwōyṯa.»
043. w mō mōmar xett? mōmar: «xušš šaġəlṯa ti ṣaʕba, aməhlā, hī fakkōl baʕḏ̣a! ṯēla waḳča fakkōl baʕḏ̣a.»
044. ōmar: «yā ṣubḥān aḷḷāh taxīl ešmil alō, ḥarəmlēle naḏ̣ra, lakin ču ḥarəmlēle zkawṯa.»
045. kammel hanna, zalle l-ʕa mʕallmōne.
046. amelle: «ḳeṣṣṯa xann xann. ext hačč la aylfīčən, w aḥḥaḏ iʕwur ʕamma mamilli xann xann sōləfṯa?»
047. amelle: «ana ayəlfiččax čōṯ čīlaf ʕelma, ču čōṯ čīlaf ḥekəmṯa. ḥekəmṯa nawʕa w ʕelma nawʕa ḥrēna.
048. hanna ʕwōra ḥekəmṯa, ana ʕelma.»
049. zalle hanna, ažəllēlun žalsōṯa b-bōṯar.
050. ḥassel yarḥiš šičwōyṯa, iḳṭaʕ mō? iḳṭaʕ ḏalfa.
051. čūṯ ṭaḳḳ, ḥassel naḳḳ, lorkaʕ hū batte yṭalleḳ, baṭṭel yṭalleḳ, w hī baṭṭlaṯ əṭṭalleḳ.
052. hōḏ ḳeṣṣṯun.
