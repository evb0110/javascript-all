001. ōṯ eḥḏa batta čzella ʕa ḥažža.
002. ḳōmaṯ, ʕemma ḥammeš emʕa ḏahəb, w ṯalla l-ʕa šayxa, batta čišwenn ġappe amōnča.
003. amrōle: «yā šayxa, šulīl lann ḥammeš emʕa ḏahəb ʕemmax, bann nzilli ʕa ḥažža, nōḥež.
004. nkōn ṯill nṭōba, nšaḳlōl ḳiršōy, w nkōn nṯill... w nkōn mīṯiṯ, yīb hann ḳiršō lēx!»
005. amella: «ayṯannūn! apšir ʕayniš.»
006. ḳōyma mapplōle hann ḥammeš emʕa ḏahəb, ṭaʕnōl ḥōla w zlōla ʕa ḥažža.
007. maḥižža w ṯyōla, ṯalla leʕle.
008. amrōle: «šwā maʕrūfa applīl lann ḳiršō. ana ču ʕimm atar xaržōyṯa.»
009. amella: «mina līš ḳiršō ʕimmi? hašš ṯiḳniš mōrčil ḳiršō? ṯiḳniš mōrčil ḳiršō w čmappya l-ʔommṯa? zīš m-xiləḳṯi!»
010. iṯḳen mḳallaʕla mʕaẓẓarla w mbahtella.
011. ṯalla ṯarč eṯlaṯ urəḥ leʕle w xāānn.
012. baʕdēn ōṯ eḥḏa, mōrḳa m-ḳommiṯ ṯarʕa, miščaḥyōl lōš šunīṯa kawwīka w ḳaʕya.
013. amrōla: «waš, uxmin nmōrḳa ḳommiṯ ṯarʕiš nmiščaḥyōš čkawwīka w čḳaʕya. mō mṣīpčiš?»
014. amrōla: «la čaṯən aʕəl!»
015. amrōla: «waš mallī hašš w čaʕnīš!»
016. amrōla: «kōn namrilliš mō ōz yiffuḳ menna?»
017. ḳōyma mamrōla: «čaʕnīš hašš, la nxalliṣlīš, ex fezzṯa mnə-ḥmīra.»
018. amrōla: «ṭayyeb!»
019. amrōla: «emḥar ana nmōrḳa aʕliš, namrōš w člaḥḳōli.»
020. amrōla: «ē!»
021. ṯēn yōma mirḳaṯ aʕla. īla aġīrča, amrōla: «šaʕṯa eṭšaʕ čizlōš liʕəl, čamrōli: mʕallmanīṯ hōxa? mamrilliš: ē. čamrōli: yā mʕallmanīṯi, bosərṯa līl, ṯōle mʕallmōn.»
022. amrōla: «ē!»
023. ḳōmaṯ zlalla hōḏ xetti l-ʕal-ōš šunīṯa, mōrčil ḳiršō.
024. amrōla: «šaʕṯa ṯmōn čizlōš liʕəl, w felke čizlōš liʕəl.
025. čʕōlla l-elġul w čamrōl: mō ʕačmišwa?
026. namrōši: īl ōlef — mō ušme — ōlef ḏahəb napplēle l-anna šayxa, mōrəl amanyōṯa w bann nzilli, biʕli zalle ʕa ḥažža yōḥež.
027. xull ḥažžažō ṯōlun illa hū la ṯōle, mann nzill ntawwar aʕle.
028. ṯinnaḥ nṭōbin, šaḳəllaḥəl ḳiršaynaḥ, la ṯinnaḥ w nmīṯin nmapplille hann ḳiršō. hašš mō battiš?»
029. amrōla: «ana īl ḥammeš emʕa ḏahəb ʕemme xett, nōṯya nšuḳlenn.»
030. ōneṭ ʕa santūḳa ḳawwōm, applēla hann ḥammeš emʕa ḏahəb, w inəpṣaṭ b-ōlef, ōlef lakin la ḥmann b-īḏe.
031. ḳʕalla hōš šunīṯa hī w hī, willa intaḳ ṯarʕa. «mōn?»
032. amrōlun: «mʕallmanīṯ hōxa?»
033. amrulla: «ē, čfaḏ̣ḏ̣āl!»
034. ʕillaṯ, amrōla: «yā mʕallmanīṯ, bosərṯa līl, mʕallmōn ṯōle m-ḥažža!»
035. ḳōmaṯ hōḏ, ṯiḳnaṯ rōḳḏa.
036. ḳōmaṯ ḥrīṯa ti šaḳlaččil ḳiršōya, ṯiḳnaṯ rōḳḏa.
037. aḳa šayxa, aḳīməl laffṯa m-ʕa rayše w ibəčlaš rōḳeḏ.
038. inḥeč reḳḏa ṯlaṯinnun b-anna payṯa.
039. amrulle: «člakin hattā nmallax.»
040. amella: «mōš?»
041. amrōle: «hōḏ mbaṣṭaṯ, šaḳlaččil ḳiršōya, w ana ṯōle biʕli m-ḥažža ṭabbi, nmapṣūṭ ʕanrōḳḏa. w hačč mō raḳḳḏax?»
042. amella: «faṣlōš raḳḳḏunni.»
043. hōḏ hī.
