001. ōṯ šappa w emme.
002. yōma m-yumō amrōle emmil lanna šappa: «bann nxaṭṭiblēx berčlə šbabō.»
003. amella: «lā ya emmay, mʕaḏḏbōš.»
004. amrōle: «lā, čaʕnēx, ču mʕaḏḏbōl.»
005. ḳōmaṯ emme w ayṯillalle berčlə šbabō.
006. bōṯar ma ayṯillalle ḳʕalla xalṯa mlaṭṭšōl əḥmōṯa: «mō hōt tanəkṯil zbōlča ti ḳaʕya ʕimmaynaḥ? ču batt hī.»
007. ḏukkiṯ ṯōle ebra m-šoġla amrōle eččṯe: «hōš časebl_emmax ʕa barrīya, čšalefla ellel w čṯēx!»
008. amella: «ē, yalla šwilā zwōḏa!»
009. ḳōmaṯ xallṯa šwalla fuḏ̣rō w buʕrō.
010. bōṯar ma šulalla hanna zwōḏa, ḥmōṯa nifḳaṯ nīṯa ṭōba.
011. aḳam alō tastūra mn-ešme, ḳaliblēla fuḏ̣rō w buʕrō l-leḥma ti ḥiṭṭō w pšōṯa w ṯinō w ġawzō w kuppō.
012. zlalla l-ellel hī w ebra, aḏəmxa ebra ʕa reġre.
013. bōṯar ma aġərḳaṯ, šulēla rayša ʕa arʕa w ṭaʕnil baʕḏ̣e w ṯōle ʕa payṯa.
014. bōṯar ma ṯōle ebra ʕa payṯa, arkšaṯ hī ta čīxul.
015. ḳōmaṯ faṯḥaččil lanna zwōḏa willa ščaḥyaččil leḥmil ḥiṭṭō w əl-kuppō w əl-ġawzō w əṯ-ṯinō w lə-pšōṯa.
016. axlaṯ w sibʕaṯ, willa ṯōle leʕla... ṯalla leʕla ṣayfōyṯa w šičwōyṯa, amrōla: «aya čimfaḏ̣ḏ̣la aḥsan, ṣayfōyṯa willa šičwōyṯa?»
017. amrōla: «w ən-niʕəm m-ṣayfōyṯa w m-šičwōyṯa.»
018. amrōla hī: «laʔinnu ṣayfōyṯa nmaḳətrin niḳʕēḥ w šičwōyṯa manəʕma ʕlaynaḥ p-xaḏ̣īr w mōya w hann šaġlōṯa.»
019. amrōla: «anʕīm aʕla ya ṣayfōyṯa!»
020. amrōla: «anʕīm aʕla ya šičwōyṯa!»
021. amrōla: «uxxul ma čmaḥəḳya čaffeḳ m-ṯimmiš žawəhrōṯa!»
022. ḳʕalla uxxul ma maḥəkya hōš šunīṯa nōfeḳ m-ṯemma žawəhrōṯa.
023. w alō appēla baḥərṯil mōya čišəč menna w affeḳla kuḥkull mʕarrṯa warta w ʕošba, yaʕni ex žnēne iṯḳen payṯa, w iməl payṯa xulle žawəhrōṯa w xulle mett.
024. yōma m-yūmo zalle čnakkar ebra w zalle leʕla amella: «mō ʕačmišwa hōxa ya ḥōləč?»
025. amrōle: «xann xann ḳiṣəṯ, ana w xaləṯ la irṣaṯ niḥḥ ʕemma.»
026. ḏukkil ḥimnil ḏahbō w hanna inəpṣaṭ, amella: «ana ibriš, ḳūm ʕimmi, yalla ʕa payṯa!»
027. lammull lann ḏahbō p-xorža w aspuḏḏ ḏahba w ṭaʕnil emme ʕa ḥaṣṣe w zallun ʕa payṯa.
028. hī ḥmačča xallṯa w ẓanəṭraṯ.
029. amrōl beʕla: «yalla hōš časibəl ʕa mʕarrṯa ti wayba ḳaʕya bā emmax.»
030. amella: «ē, yalla ḳūm!»
031. amell_emme: «šwilā zwōḏa exma šawwiyōš!»
032. ḳōmaṯ hōḥ ḥmōṯa, šwalla exma wayba šawwiyōla.
033. nifḳaṯ xallṯa nīṯa ʕaṭṭīla, alō  ḳaliblēla hanna xōla ti šawwilōla ʕa fiḏ̣rō w buʕrō.
034. zlalla čīxul... bōṯar ma awpla beʕla w aḏəmxa ex emme, arkšaṯ čīxul, willa ščaḥyaččlə zwōḏa fiḏ̣rō w buʕrō.
035. azəʕlaṯ w nhazzaṯ ʕaya šawwilōla xann zwōḏa.
036. baʕdēn bōṯar ma wayba hzīza w xull mett ṯalla leʕla ṣayfōyṯa w šičwōyṯa, amrulla: «aya čimfaḏ̣ḏ̣la, ṣayfōyṯa willa šičwōyṯa?»
037. amrōlun: «činḥam ṣayfōyṯa w šičwōyṯa.»
038. amrōla: «anʕīm aʕla ya ṣayfōyṯa!»
039. amrōla: «anʕīm aʕla ya šičwōyṯa!»
040. ḳōmaṯ hōš šunīṯa, amrōla šičwōyṯa: «uxxul ma čmaḥəkya, yīb baʕ-lō yiffuḳ m-ṯimmiš ʕarruṭō!»
041. uxxul ma maḥəkya hōš šunīṯa, mʕarrṭa m-ṯemma.
042. ṯōle beʕla leʕla, amella: «mō ʕačmišwa? čḳayyōm čḳaʕya xann?»
043. ḳʕalla mʕarrṭōle.
044. amella: «yalla ḳūm atar, nzellaḥ ʕa payṯa.»
045. ṭaʕna w ayṯna ʕa payṯe w ṯōle.
