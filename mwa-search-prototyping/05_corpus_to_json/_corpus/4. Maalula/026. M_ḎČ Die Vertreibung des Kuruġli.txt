001. hōḏ blōta ḳatimōy baḥar baḥar, w əb-zamōne iṯḳen aʕla ḥarba w iṯḳen aʕla ḥuṣarō akṯar mil ommṯa mōmrin.
002. w əm-žoməlṯil ti ḥaṣirunna ṯōle ḳōytil žayša ušme kuruġli, w hanna ḳōyta ḥaṣīrlə blōta p-xull imkanyōṯe.
003. ṯōle w čmarkaz čraḥraḥ b-ḏokkṯa ušma žubaylō m-žehṯa šarḳōyṯa m-šiḳyil maʕlūla, w šattar l-marōylə blōta ʕamhatetlun bə-hžūma m-felkil lēlya w sōleḳ.
004. aḳam marōylə blōta, ižčmaʕ hann xčurō w hann rappō w marōyəš šawra w marōyəl ḳawla xullun ʕemmil baʕḏ̣inn.
005. ōmar: «anaḥ čūṯ ḳotərṯa nḳawimenne.»
006. ʕōwet iččfeḳ, ōmar: «laʔ, anaḥ nmišwižčz žahtaḥ w əl-ʕazmaḥ xulle sawa mett nawḳef p-tarbe.»
007. ḳōymin msallḥin, ḳōymin msallḥin exma šapp mnə-blōta w mfarrḳillun ṯarč ḥiṣṣ, ḥeṣṣṯa ʕa bōṭnil maʕrba w ḥeṣṣṯa ʕa bōṭna ti manḥa.
008. w ōṯ baynṯinnun aḥḥaḏ ušme brōša, wōb nišōne ṭabb baḥar baḥar, šaḳell mḥaṭṭa.
009. isleḳ hannun ʕal-ann buṭnō w išw mučrašō w ḳʕōlun.
010. aḳam ʕapta ti ḳuruġli šaʕʕel nūra ḳommil xaymṯil ḳōyte w ḳʕōle yaġlēle šāy.
011. w hū ʕammaġlēle šāy, bayynaṯ nūra ʕa zalmōṯa ti blōta ti ḳaʕyin b-bōṭna ti maʕrba.
012. w hinnun iččfīḳin, innu bess aḥḥaḏ yḳawwes, xullun sawa faṯḥinn nūra w mabətyin ḳuwwasō ʕa ḳuruġli w ʕa ʕaskre.
013. hōṯe w hū ʕammaġlēš šāy w ču ʕemme inčibōha, ḳōyem aḥḥaḏ mn-ann ti mawžūtin, ti ušme brōša w nišōne ṭabb, kōʕem ʕal-ōn nūra w maṭleḳəl... mḳawweslə rmōyṯa.
014. ṯyōla m-misti nūra, ḳōleb xūza w tōleḳ, w mabətyin atar zalmōṯa ti ʕemme mn-ōxa w mn-ōxa ḳuwwōsa b-ann buntaḳyōṯa ti ḳatimōyan.
015. waybin mʕappyillen barōta w mišwin rṣōṣča mtaʕpla m-būzəl buntḳōyṯa l-erraʕ w apt_atar ṭrōḳa bē.
016. hū ḥiməl lōš šawfṯa w lōrkaʕ iḏeʕ ex batte yhuttell xayəmṯa w yarḥel, w aḳam izʕaḳ b-anna ʕaskra w žabḏann w isḳel ōz.
017. aḳam ʕṣofra ščḥunne arḥel.
018. ti ameṯ minnayhun ameṯ w ti aslem išmaṭ w aḳa marōylə blōta afaz b-baʕḏ̣innun w nažžull baʕḏ̣innun m-ḳuruġli w əm-ʕaskre.
019. ē, hōḥ ḥkōyṯa šimʕičča m-alō yarəḥmennun — ti iḳḏum minn, awrab minn b-ʕomra w əb-ḳatra, w ana aḥəfẓičča.
020. ana ušmi ōbəl ʕabdo, ḏēba čažra, m-maʕlūla blōti maʕlūla.
