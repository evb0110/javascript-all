001. b-zamōne ōṯ malka w əwzīra tarwīšin w allīxin, willa imreḳ ʕa fallōḥa.
002. fallōḥa ʕamrōḏi. ukkmin nōfeḏ r-rayšir rattṯa, mʕanni payṯil ʕatāba, ukkmiz zelle ʕa rattṯa, mʕanni payṯil ʕatāba.
003. mō ōmar malka l-wzīra? ōmar: «hanna činya mō ḳaḏ̣īṯe, yimken mapṣuṭ p-payṯe ḥetta ʕamʕannēl lanna ʕunnū. ḳō baḥ naḏifenne p-payṯa, niḥəm mō šaġəlṯe.»
004. ḳōymin mamrill lanna fallōḥa: «čmaḳbel ḏ̣ayfō?»
005. amellun: «ʕaža? mō hačxun?»
006. amrulle: «anaḥ tarwišō.»
007. amellun: «yā mīt ahla w sahla.»
008. fakklə bhimōṯe w ṭaʕəl ḥōle w zalle hū w hinnun ʕa payṯa.
009. infaḏ ʕa payṯa willa eččṯa wayba hayyirōle mōya mōṣṭin.
010. ḳōmaṯ šulalle maʕəžna w aḳʕačče w ḳʕalla maššilōle ruġrōye w maššilōle ḏwōṯe, w hayərlalle waʕyōṯe w ġayyralle w hantzačče, willa šawwīya xett aḥəšmūṯa.
011. ḳōmaṯ šwalle aḥəšmūṯa ṭawwīle ʕarīḏ̣a lēle w əl-malka w lə-wzīra ʕa keləmṯil: «yā mīt ahla w sahla!»
012. ḳʕōle mičwašwaš malka w wzīra: «m-ṭaybe hanna uxxmin nōfeḏ r-rayšir rattṯa mʕanni payṯil ʕatāba, maʕnōyṯa innu mapṣuṭ p-payṯe.
013. ḳōymin mwattʕille ṯēni yōma w ṭaʕnill ḥalayhun w zlillun ʕa mamlakṯa.
014. bōṯar exma yūm ḳōymin mšattrin roḥle yṯēle liʕlayhun, ṭaʕəl ḥōle w zelle.
015. amrulle: «baḥ nḥallfell eččṯax ʕal-ann eṯlaṯ ičči ti ġappi.»
016. amelle: «yā malik iz-zamān, mō hanna ḥakya ti ʕačmaḥkēle? ana iččṯi fallōḥča, lā ḳōrya w la xōṯpa, berčil fallaḥō. ču čmaḳtrin čiḥḥun hačxun w hī, w lā ana nmaḳtar niḥḥ, ana w iččawōṯxun, liʔannu ana nʔummay w iččawōṯxun layyīfan.»
017. amrulle: «yā sīt, anaḥ xann battaynaḥ, w xann aḥkinnaḥ w xann batte yiṯḳan.»
018. amellun: «waḷḷa ʕa raʔyxun.»
019. ḳōyem zelle mayṯēl eččṯe w mapplēlun, w mapplille hann eṯlaṯ ičč ti aybin ġappil malka.
020. šaḳellen w zelle.
021. hū w ōzi ʕa tarba, ōz ʕa payṯe, infaḏ l-nahra.
022. nahra ġammeḳ, ču ḥaylayhen ḥarīma ymurḳan.
023. batte yarəxpennen eḥḏa roḥəl eḥḏa w yawplennen ʕa šaṭṭa ʕa ṯēn ḳočra.
024. ḳōyem marxebəl awwal eḥḏa, hū ōz bā, infaḏ l-felkil nahra, ḳōyem mamella: «mō šaġəlṯiš, mō īš faṣlō barrītin, ḥetta malka akərhiš w applīl hašš?»
025. amrōle: «yā sīt, ana nrōḥma.»
026. amella: «šaġəlṯiš baṣiṭōy.»
027. ḳōyem ḳaṭṭaʕla l-šaṭṭa, ṯēle šaḳell ḥrīṯa.
028. infaḏ lə-ḥrīṯa, ḏukkil infaḏ l-felkil nahra amella: «hašši mō šaġəlṯiš?»
029. amrōle: «yā sīt, ana nrōḥma.»
030. amella: «šaġəlṯa baṣiṭōy, xetti īš čitbīra.»
031. mḳaṭṭaʕla ṯ-ṯēn ḳočra w mrōžaʕ šaḳell ti ṯēleṯ.
032. hū ōz, ḏukkil infaḏ l-felkil nahra, ḳōyem šaʕʕella ti ṯeleṯ: «hašši mō šaġəlṯiš, yaʕni mō ġappiš, mō ʕimmiš faṣlō barrītin, ḥetta akrīhliš malka?»
033. amrōle: «yā sīt, ana nnōḳla ḥakya, nmafəsta. nšōmʕa mn-ōxa nmawpla l-ōxa, nšōmʕa mn-ellel nmawpla lə-ḥrīṯa, nmafəsta baynṯiš šaʕba.»
034. amella: «hašši čūš čitbīra.» ḳōyem ḳalebla, mišwēla misti hanna nahra, šaḳella nahra.
035. ṭaʕəl ḥōle w zelle, šaḳell laṯinn ṯarč w zelle bōn ʕa payṯa.
036. infaḏ ʕa payṯa amella — l-ti ḥramōy — amella: «ʕaynay, bessi xulle metti w la čafinn niḥminniš! ti battiš hū nuġpu! in nʕapper ana mn-anna ṯarʕa, čimharrba mn-anna ṯarʕa, nʕapper mn-anna ṯarʕa, čimharrba mn-anna ṯarʕa, bess la čaffinn niḥminniš w ti battiš hū šūnu!»
037. amrōle: «ʕayattil alō w ʕayattax tōbe, lōfaš nnōġpa w la nmišwa mett.»
038. ṯōle l-ʕa ḥrīṯa, ti rōḥma, amella: «ʕaynay, xulle mitti w la čafinn niḥminniš! ti battiš hū šūnu! ana nʕōbar mn-anna ṯarʕa harrīb zbūniš mn-anna ṯarʕa, nʕōbar mn-anna harrbū mn-anna! bess la čaffinn niḥminniš.»
039. amrōle: «tōbe ʕayattil alō w ʕayattax, lōfaš nmišwa mett ábatan ábatan.»
040. čōbaṯ ḥrīṯa.
041. ḳʕōle, amrōle: «mō wayba mišwōx eččṯax?»
042. amella: «iččṯi ana m-maṭwṯi ʕrōba yīb amṣiṭōl mōya, maššilōl ruġrōy, w yīb hayyirlōl aḥəšmūṯa w hayyirlōl waʕyōṯ, ḳōyma mġayyrōli w nḳaʕīl ana w hī, menna payṯil ʕatāba w minn payṯil ʕatāba, w xann nībin nmaḏ̣ḏ̣iyill ḥayōṯaḥ b-baṣṭa w bə-hnō.»
043. amrōle: «w anaḥ la naffennax čīb aḥsan m-yōməč čōb hačč w eččṯax hōṯa.»
044. iṯḳen ḳasmall lanna šoġla b-anna payṯa ʕa baʕḏ̣inn baʕḏ̣a.
045. eḥḏa maməṣṭa mōya ʕrōba w eḥḏa yīb ʕammišwōl aḥəšmūṯa w mhayərlōle waʕyōṯe.
046. iṯḳen masraḥ ʕa barrīya, iṯḳen ʕala ṭūl ʕamʕann.
047. ukkil min nōfeḏ l-awwalčil rattṯa mʕanni w ukkil min nōfeḏ l-axerčil rattṯa mʕanni.
048. iṯḳen ʕala ṭūl šawwīl īḏe ʕa ḥanke w īḏa ʕa kabōsča w ʕamʕann xull lanna imōma.
049. ḳōyem ṯēn ešna malka w wzīra mittarwšin w nōfḳin.
050. ōmar: «baḥ nzellaḥ niḥəm hanna ti applaḥlēle ḥarīma, niḥəm ex ḥayy hū w hinnun.»
051. imreḳ iḳḏum mn-alkul ʕal_arʕa ti ʕamrōḏ bā willa ščaḥyunne ʕala ṭūl šawwīl_īḏe ʕa ḥanke w mʕann.
052. ōmar: «wrāx hanna mō šawwi xann? ex tapprannen? bayyan mapṣuṭ akṯar mn-awwalča.»
053. ṯōlun leʕle, amrulle: «čmaḳbel ḏ̣ayfō, ya fallōḥa?»
054. amellun: «nmaḳbel! yā mīt ahla w sahla bōnxun. čfaḏ̣ḏ̣lōn, nzellaḥ ʕa payṯa.»
055. fakeklə bhimōṯa w zelle ʕa payṯa, willa miščaḥəl ḥarīma eḥḏa amṣiṭōl mōya w eḥḏa yīb šawwiyōl aḥəšmūṯa, w ayyiṯall waʕyōṯa w hayyirallun.
056. tuġray m-maṭwṯe mišlalle ruġrōye w šulalle hōḏ aḥəšmūṯa w ġayərlalle waʕyōṯe w ḳayyīman bē aḷḷa aḷḷa w yā mīt ahla w sahla w ḥayyīsan akṯar mn-ōṯa.
057. ḳōymin mičẓahīrin ʕa baʕḏ̣inn, amrulle: «anaḥ malka, w anaḥ wzīra, w ana beʕəl lann ṯarč ḥurman ti ayban ġappax. mō išwič? anik hormṯa hōṯa ti ṯēleṯ?»
058. amelle: «yā sīt, ana w nōṯ ʕa tarba, ḳōmiṯ bann nmarrḳennen maʕ nahra.
059. arəxpiččil_awwal eḥḏa, amrilla: mō hašš šaġəlṯiš?
060. amrōl: ana niḥrōmay.
061. amrilla: šaġəlṯiš baṣiṭōy, mittappra.
062. nʕōbar mn-anna ṯarʕa čimharrbōl naġəpṯiš mn-anna ṯarʕa, nʕōbar mn-anna, čimharrbōla m-ṯen ḳočra, bess la čaffinn niḥminniš. in ḥmiččiš, miʕnōyṯa nḳaṭilliš.
063. ḳōyma čōyba w mbaṭṭla činġub.
064. ṯill ʕa ḥrīṯa, amrilla: mō šaġəlṯiš hašš?
065. amrōli ana w narxībla ʕa nahra w nmarreḳ: mō šaġəlṯiš hašš?
066. amrilla xetti: nʕōbar mn-anna ṯarʕa čimharrbōl zbūniš mn-anna ṯarʕa, nʕōbar mn-anna čimharrbōle mn-anna. bess la čaffinn niḥminniš.
067. ṯinnaḥ l-ti ṯēleṯ, ana w nmarrīḳla šaʕʕličča.
068. amrōli: ana nnōḳla ʕa ḥakya, nmafəsṯa.
069. ščaḥyiča inne šaġəlṯa čitbīra iṣʕeb baḥar, ḳōmiṯ laḳḳḥičča b-nahra w čnīḥiṯ menna bil-marra.
070. w ṯōlen ačab hannen ḥarīma w əḳʕōlen exmič čḥammīllen ḥayyīsan adṯar mn-awwalča.
071. ʕaža la nīb nmapṣuṭ w ʕanimʕanni akṯar mn-awwalča?»
072. ḳōyem malka amelle: «waḷḷa, nbayyen aʕlax raʔyax yaʕni maẓbuṭ, w čšōṭar w čkayyes, kayyes čīb wzīira ġappi.»
073. ḳōyem mišwēle wzīra ġappe w ḳaʕyillun b-lizzīṯa w bə-nʕīma, w yawərxell ʕomrit ti šammīʕin.
