001. wōb ōṯ b-zamōna bisnīṯa w hōb bisnīṯa aʕbitōl ilāh il-ḥaḳḳ w tiḏōya battun yxaṭṭbunna, lōmar čirəṣ.
002. iṯḳen ḳaṭlilla, iṯḳen mahinilla mʕaḏ̣ḏ̣billa, mišwōlun: «ábatan, ču bann nixṭub!»
003. ḳōymin mlaḳḳḥilla b-bīra, w hanna bīra xulle ḥuyō w aḳərbō.
004. la ḥmull lann ḥuyō w lann aḳərbō iḥəčžam aʕla, la ḳarṭunna.
005. laḳḳḥunna b-ḏukkyōṯa, mʕaḏ̣ḏ̣billa, ḳaṭlilla — ábatan.
006. baʕdēn xaṭṭbunna ġassem meʕla.
007. xassulla ḥḏučča w lappsunna w_aḳʕunna.
008. battayhun yšuḳlunna hōṯe lēlya.
009. ḳōyma mamrōlen: «naffīḳa ana l-elbar!»
010. ṯyallen rfiḳyōṯa ynufḳan ʕemma, mamrōlen: «lā, balḥūḏ!»
011. ṭaʕnōl ḥōla w nōfḳa hōb bisnīṯa.
012. hī w naffīḳa, mallxa l-buʕḏa, allxaṯ allxaṯ.
013. infeḳ mtawwrin aʕla, lōmar ščḥunna.
014. imṭaṯ l-aḥḥaḏ ʕamḥōṣeḏ zarʕa.
015. luḳḳil ʕamḥaṣeḏəl lanna zarʕa amrōle: «taxīlax yā zaləmṯa, lōb imreḳ aʕlax ʕōlma, amrullax: mirḳaṯ mett bisnīṯa xassīya ḥḏučča? mallūn: m-yōməl ʕanzōraʕ.» — hū wōb ʕambaḏarəl lanna bḏōra, wōb čū... ʕamzōraʕ, ʕambōḏar, čū ʕamḥōṣeḏ.
016. ṯēn yōma ṯōle ʕal-ōḏ arʕa iščaḥ zarʕa xann iṯḳen.
017. imreḳ tiḏōya aʕle: «taxlax, iḥmič mett bisnīṯa?»
018. amellun: «yī m-yōmil ʕanzōraʕ!»
019. amrulle: «ṯḳella ešna, hōḏ rumiš.»
020. amellun: «lā!»
021. allxaṯ, hanik batta čzella, hanik ču batta čzella.
022. ṯyalla ʕal-ōʕ ʕayna ti hōxa.
023. ʕōbra, w surtōbiš šenna rabbi.
024. ʕibraṯ b-anna surtōba w ḳʕalla.
025. iṣhaṯ, amrōle: «eh ya_alō p-ḳotərṯax w bə-žlōlčax yinfuḳ nebʕil mō.»
026. šwaččil ḏwōṯa, ḥammeš uṣpʕan infeḳ ḥamša nibəʕ elġul b-ann mō — čūb xann šbīn?
027. ē, infeḳ ḥammeš uṣpʕan mōya.
028. hōḏi ḳʕalla ḥetta baʕdēn aḳərbaṯ ṯiḳnaṯ xčōr.
029. hanik zlōla kaʕyōla? — b-berəkṯa, ḏukkil ḳaʕya hōš m-maḳōma elʕel elʕel.
030. ḳaʕyōla l-ōxer waḳča p-ḥayōṯa.
031. mōyṯa elʕel w ṯiḳnaṯ maḥəḏ̣ra ʕžibyōṯa w mišwa ʕžibyōṯa w ačimmaṯ ḳaʕya m-maḳōməl berəkṯa, mar čaḳla ušma.
032. šwaččil īḏa b-ōb baḥərṯa w ṯiḳnaṯ m-šenna mnaḳḳaṭ mō, nifḳaṯ hōs sažərṯil mišmešṯa w abnull lanna ḏayra b-ḏokkṯa.
033. hōm mʕarrṯa ti xann xawwṯa zʕōr — hōxa ḳabra, hanna ḳaba tīḏa.
034. ē, ḥasslaṯ.
