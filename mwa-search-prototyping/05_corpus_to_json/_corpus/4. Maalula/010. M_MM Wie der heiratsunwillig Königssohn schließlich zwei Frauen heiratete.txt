001. ōṯ əb-zamōne malka ġappe ebra, čūle ġayre.
002. iṯḳen batte yʔahhlenne w hanna šappa lōmar yirəṣ, lōmar yaḳbel ʕemml_ōbu yičʔahhal.
003. yōma m-yumō inəxṭaf l-ġappib bisnīṯa, w bisnīṯa ex šimša, ḥalya baḥar.
004. hū iḏmex, arkeš willa iḥəm bisnīṯa b-ġappōne, mett mžánnina.
005. mḥakēla — ču maḥərfa aʕle, ex manōma.
006. bessi ʕemma xōčma b-īḏa, šaḳəllēlla w xassne hū, w affḳil xōčma mnə-spaʕṯe w xasslēla.
007. aġaṭ bə-ḏmōxa mett eʕsar tḳīḳyan, ʕayn — la iščaḥ barnaš ḳūre.
008. bisnīṯa nxaṭfaṯ, ʕawītaṯ w ražīʕaṯ ʕa blatōya.
009. amma hī arkšaṯ, yaʕni ʕal_anna manōma hanna inni iḥmaṯ šappa ḳūra w waswsaṯ bē, w hū xetti iḥəm bisnīṯa ḳūre w waswas bā baḥar.
010. arkeš ʕṣofra ġaḏ̣ban ḏukkil la iščaḥ barnaš ḳūre.
011. bess mō ifəčkar? inni ōbu bima innu rfīḏ̣lə čʔuhhōla šawwīla čiġrepča ʕemme.
012. ayṯlēle hōb bisnīṯa yiḥmenne inni rfīḏ̣lə čʔuhhōla bil-marra willa mʕōwet mʔanni maḳbel.
013. exti ḳaṭʕil xōla w lə-ščū m-zaʕle mn-ōbu ḳōyem ōbu mamelle: «mōxi, w_aḳu axul!»
014. amelle: «šwīčna bī? hōb bisnīṯa ti ayṯillīčəl bib-lēlya, hōḏ batt hī!»
015. amelle: «wrāx, ani bisnīyan? la nayyīṯ bisənyōṯa w lā ʕimm xebril mett.»
016. amelle: «la čḏikkel aʕli! hōḏ ti ayṯillīčəl bib-lēlya w arkšiṯ ʕṣofra la ščaḥyičča, w ʕōwtič šaḳlīčna.»
017. amelle: «wrax mō? čmažnun?»
018. amelle: «lā, ču nmažnun w lā upp mett.»
019. hanna ukkmil īle ḳʕōle minḏ̣ʕaf w mwaswas.
020. ē, ōbu ču ayyīṯle barnaš, w mina ṯōle hōx xabarōyṯa?
021. fakkrunne inni xalli m-ʕaḳla.
022. yōma m-yumō... hanna ukkmil īle ḳʕōle minḏ̣ʕaf w ḳaṭʕil xōla w lə-ščū w azʕel baḥar.
023. ḳōyem ōbu mayṯēle ḥkimō nafsanōyin mett yaḥmunne inni uppe mett xalal, uppe mett šaġəlṯa.
024. miščaḥyille čuppe mett, bess m-ḳell xōla w mnə-ščū w waswōsa ti iṯḳen ʕemme ḳʕōle minḏ̣ʕaf w iččžaʕ w nṭarəḥnil farəšṯa.
025. ḳōyem ōbu mamell wzīre: «battax čzellax čnukəšlīli hōḏ šaġəlṯa mina mil īṯ. čaḥmīl hanik hōb bisnīṯa ti čʕalleḳ bā, laʔinnu ʕammōmar inni šḳīll xōčma tīḏa w xassīlle hū, w appillēla xōčme. maʕnōyṯa inni šaġəlṯa xiyalōy.»
026. ḳōye amelle wzīra: «ḥzōḳ ḥōlax, bann nzill b-ōs safərṯa ana w hačči, w illa min nisčahti aʕla.»
027. ḳōyem hanna, ḏukkil iḥəm xann, ḳōyem ḳaʕēle ōxel w šōṯi w ḥazḳil baʕḏ̣e bēl mil aḳw.
028. ṭaʕnull ḥalayhun w zallun sawa.
029. infeḳ w allex mnə-blōta lə-blōta, mnə-blōta lə-blōta w ḳʕōlun mkasəklin, w hanik mil ḥōmyin ižčimōʕa mižčamʕin ḳūre w šōmʕin balki šamʕillun mett ḥatīsa.
030. bə-nčīžča infaḏ l-mamlakṯa.
031. bōṯar meṯṯa infaḏ l-mamlakṯa willa iščaḥ ukkil ṯlōṯa arpʕa ḥōḏ ḳaʕyillun w ʕamsawəlfin xann ʕemmil baʕḏ̣innun w maḥəkyin inni ōṯi bisnīṯa w čūṯ bisnīṯa w činya mō w ṯaḳḳen ʕemma kaza w hanna.
032. amar: «čūṯ illa hōḏ hī!»
033. atar hōb bisnīṯa ti ṯalla leʕle xett ḥrīṯa waswsaṯ xwōṯlə ḥkōyṯe w ḳaṭʕaččil xōla w ščū w ṯiḳnaṯ ukkmil īla minḏ̣aʕfa ḥatta ččažʕaṯ bnawbi.
034. ḏukkil šimʕull lōb balbalča ōmar: «lakōni čūṯ ġayra, hōḏ hī!»
035. w ʕammayṯyilla ḥkimō yḥakkmunna — čūṯ nčīžča menna.
036. ḳōyem ōbu, ōbəl bisnīṯa, maʕlen m-mamlakṯa: «ayya ḥkīməl maḳtar yḥakkmenna w ayya šaxṣil maḳtar yanəḳḏell lōb bisnīṯa hōḏi, nmapplēle.» w mappēle ḥatta felkil molke.
037. ḏukkil išmeʕ b-ōb bisnīṯa hinnun ḳōymin... mamrill l-anna šappa: «hōx xaṭərṯa iṯḳen, battax ttapprenna!» lēle l-anna ebər malka.
038. ḳōyem ebər malka, xōṯeb makčūba w mšatərlēl lōb bisnīṯa.
039. xaṯebla bē, inni: «ana ti ṯīšliš liʕli, w ana ti nraḥimliš, w ana ti ḥmiččiš b-lēlya flanō p-čarīxa falčanō, w ana ti nappīlliš xōčma, w ana ti nišḳīll xōčmiš.»
040. w šulēla hanna xōčma b-ẓarfa w šatərlēla.
041. ḳōyem atar mšattarle ʕemmil ḥaras yaməṭlulla.
042. ḳōyma šaḳlōla, yaʕni maməṭlilla hanna makčūba, faṯḥōll makčūba w ʕamḳaryōle w ʕaynaṯ willa ščaḥyaččil xōčma b-leppe, ōmra: «lakōn hann hū.»
043. ḳōyma mamrōl ḥaras: «ayṯillullī hanna šappa ti šattīrəl lanna makčūba!»
044. ḳōymin mayṯillilla. hī ḥmačče w hī žannaṯ, w hū ḥimna w hū žannan, inni hann hinnun ti šahitull baʕḏ̣innun ḥmull baʕḏ̣innun.
045. ḳōyma... mamella atar ebər malka inni: «ḥzūḳ ḥōliš w xūl w əščāy mette čaḳwi!»
046. ḳʕalla ōxla w šōṯya w ukkmil īla mičġazzya ʕasra ḥammeščaʕsar yūm, ḳōmaṯ ražīʕaṯ ʕafīṯa lēla w ṯiḳnaṯ kayyīsa.
047. bōṯar miṯ ṯiḳnaṯ kayyīsa ṯiḳnaṯ maḥəkyōle.
048. ḳōyma mamrōl_ōbu inni: «hanna šappa ti batt hū!»
049. ḳōye ōbu xaṯebəl xṯōbun ʕa baʕḏ̣innun w mintōr maščūṯa ʕasra ḥammeščaʕsar yūm.
050. bōṯar mil ḥasslaṯ maščūṯa ḳōyem mamell ḏōḏe, l-ōbəl bisnīṯa, amelle: «ya ḏōḏ, blatō iščaḳ l-marayhen, mann nrōžeʕ ʕa blatōy.»
051. ḳōyem žahhezəl bisnīṯa w əmšattar ʕemme ḥaras w ʕaptō metti ywattʕunne l-felkit tarba w yražīʕun.
052. hannun ṭaʕnill ḥalayhun, mḥammlill žhōza ʕa raxša w ʕa ġamlō w ṭaʕnill ḥalayhun w zlillun.
053. rōxeb hū w hī p-hawtža w hanna ḥaras allex ʕimmayhun.
054. xann ḳaṭṭaʕ waḳča, meṯṯa yaʕni, ḳaṭṭaʕ masōfča.
055. mett rōžaʕ, metti ti šattirillun, metti rafiḳunne ʕa tarba, xull tarba isḳel ōzin ʕimmayy.
056. infaḏ l-ḏokkṯa, ʕičmaṯ tunya ʕlayhun, batte yaḥḥčun mett yičnīḥun w yḏumxun.
057. ḳōymin nōṣpin xaymōṯa w ḳaʕyillun mett yičnīḥun.
058. b-anna lēlya ifəčkar bā ebər malka, aḳam arkeš willa iščaḥ ʕaḳta, ṭawḳa yaʕni, p-ṣatra m-žawəhrōṯa, ʕammalmaʕ ex šimša, w hī žesma ḥuwwar xett ʕammalmaʕ akṯar m-šimša.
059. ḳōyem b-anna lēlya, fakklēla mnə-ḳḏōla w maffeḳle l-elbar ʕa nohriṣ ṣahra, batte yfarraġ aʕle, ʕal_anna ʕaḳta.
060. hū ʕamfarraġ aʕle elbar, lō-ḥes w_atər illa ṭayra mnə-šmō inḥeč aġaṭ aʕle w naġpil lanna ṭawḳa b-īḏa, hanna ʕaḳta, w zalle bē.
061. iṯḳen ṭayra ṭayyer bə-šmō w hū allex ʕal_arʕa erraʕ menne w nṭīrle yinḥuč ʕal_arʕa mett yxaləṣlēle ṭawḳa.
062. lakin ṭayra isḳel ṭayyer w hū marheṭ erraʕ menne xann l-ḥetta silḳaṯ šimša.
063. bess čislaḳ šimša xann ḥetta ʕirpaṯ šimša, isḳel marheṭ hū b-arʕa w ṭayra b-əšmō l-ḥetta ʕirpaṯ šimša.
064. ē, bess čiʕrab šimša, ḥamēle mett sažərṯa ṭayra mawḳef bā, w hū ḏōmex erraʕ mn-ōs sažərṯa.
065. bess čislaḳ šimša mʕōwet ṭayra markeš w mallex ʕa mahle bə-šmō w hū mallex ʕal_arʕa erraʕ menne.
066. xann isḳel maḏ̣ḏ̣i uppi ʕasra yūm.
067. ukkmin nōfḏin s-sažərṯa bib-lēlya, bess čiʕčam tunya w nōfeḏ l-mett sažərṯa, mʕašwaš bā ṭayra ču maḳtar yislaḳ leʕle, w hū ḏōmex erraʕ m-sažərṯa.
068. bōṯar ʕasra yūm infaḏ l-mamlakṯa, ḳōyem ġōṭeṭ hanna ṭayra b-leppl_ōm mamlakṯa w zelle.
069. aḏ̣aʕ meʕle, lorkaʕ sčahət aʕle w lorkaʕ baḳḳar mina tarba yrōžaʕ l-ʕa berčil malka.
070. hanna mō batte yišw šaġəlṯa?
071. lā ʕemme xaržōyṯa w lā ʕemme mett — batte yiḥḥ.
072. ḳōyem w la karr yrōžaʕ ytawwar ʕa bisnīṯa, liʔannu inəfḳat ʕaḳta menne.
073. ḥōm aḥḥaḏ īle bisčōna, ḳōyem ṯēle misčaʔžarəl lanna bisčōna menne.
074. ṯōḳen miščġel b-anna bisčōna ʕa felka.
075. miččfeḳ hū w mōrəl bisčōna yiščġel ʕa felka b-anna bisčōna.
076. ḳaʕēle mnakweš b-anna bisčōna w miščġel bē.
077. nimtaššrill ebril malka ʕammiščġel b-bisčōna, w mrōžaʕ ḥatīsaḥ l-berčil malka.
078. berčil malka arkšaṯ ʕṣofra, la ščaḥyaṯ la ʕaḳta w la ščaḥyaččil ebər malka.
079. ḏukkil la ščaḥyaččil ʕaḳta hī, iḏʕaṯ inni aṣbaḥ ebər malka ḳayyīməl ʕaḳta mnə-ḳḏōla w izel bē w hī aṣfaṯ l-ḥōla.
080. ōmar: «la yīb hanna ʕaḳta ti wōb asōsəl forḳṯaḥ!»
081. ʕaptō ti mawžūtin ʕemma w hanna ḥaras la yġuṭrun bā, ṯiḳnaṯ batta čiḥčal hī.
082. mō batta čišw?
083. atar ūla rfīḳča, šattirilla ʕemma, ḳōyma mxassyōl batəlṯil ebər malka w mxasslill lōb bisnīṯa batəlṯa tīḏa, w ʕal_asōsəl inni rfīḳča ti ayba ʕemma hī, w hī ebər malka, w rōxpan b-anna hawtža w ṭaʕnill ḥalayhun w mallxin.
084. hann isḳel allīxin l-ḥetta infaḏ l-mamlakṯa.
085. ḳōymin maḥḥčin bā, b-ōm mamlakṯa.
086. hōm mamlakṯa ti inḥeč bā, uppa ōṯ malka, w īle berča ḥalya baḥar.
087. ščaġlaṯ balbalča b-ōm mamlakṯa inni mō? ōṯi ḳafla marreḳ mn-ōxa, w b-anna ḳafla ōṯi šappa ex ṣahra.
088. maʕ mōn maʕənyin? maʕl_ōḏ berčil malka.
089. ču xassiyōl hōl lopsil beʕla, l-ebər malka? mxammnilla šappa.
090. ḳʕōlun atar, mičnaḳīlin p-ḥatīsa inni ōṯ šappa mett iḥəl baḥar.
091. šimʕaṯ berčil malka ti hōm mamlakṯa, inni ōṯ šappa iḥəl baḥar w ʕalle aḥḥeč hū w ḳafle ʕalle aḥḥeč b-ḏokkṯa flanōyṯa, b-ann xaymōṯa.
092. yumkin ḳaṣril malka mōṭ l-ʕal_ōḏ ḏokkṯa ti aḥḥīčin bā.
093. ʕaynaṯ ʕamḥōyṣa... ʕamḥōyeṣ ebər malka, maʕ berčil malka, kuḥkull lann xaymōṯa, ḥmaččil berčil malka ḥrīṯa mn-elʕel.
094. ḳōyma mšattra rōḥəl lanna šappa yṯēle leʕla.
095. ḳōyem sōlḳa. sōleḳ hanna šappa ti hī bisnīṯa bessi b-zayyil ġabrōna.
096. bōṯar mil ḳʕalla... ʕappraččun ʕa ḥammōma čḥammam w xassallun wʕayōṯa mlukōyan, w ḳʕalla ʕemmil lanna šappa ti hī bisnīṯa.
097. amrōl_ōbu: «ana batt hanna šappa hanna, batt nxuṭbenne.»
098. ṯōle wzīrəl malka ti hōm mamlakṯa mamell lanna... lōb bisnīṯa ti šawwiyōl ḥōla šappa mamella inni: «berčil malka bōʕa čxuṭbennax!»
099. amelle: «ana ebər tarwišō, ana yaʕni ču nmisčōhla berčil malka. aḥḥaḏ xwōṯlə ḥkōyṯi? berčil malka maḥiḳḳla aḥḥaḏ aḥsan minni. ana čū m-ḳīmča w m-ḳīmčun.»
100. amrulla: «hanna ču ḳṭīʕəl ʕaḳla w la ḥužžṯa. hī ʕammōmra inni batta hačč!»
101. bə-nčīžča isleḳ leʕla, kʕalla mḥakyōle.
102. b-anna zōr amrulle: «waḷḷa iḏa la aḳəblič ʕemma, maʕnōyṯa ḳaṭʕōr rayšax!»
103. nžabraṯ čxuṯpell xṯōba aʕla, yaʕni hinn ṯarčinnen bisənyōṯa, amma eḥḏa minnayhun šawwiyōl ḥōla inni šappa.
104. xaṯəplull lōx_xṯōbun ʕa baʕḏinnun.
105. ḳʕōlun awwal lēlya, ḳōyman matirōl ḥaṣṣa... ḥaṣṣun l-baʕḏ̣innun.
106. yōmət taxəlṯa matirōl ḥaṣṣun l-baʕḏ̣innun.
107. ṯēn yōma mšaʕʕlilla, amrōlun: «bahheč, atīrəl ḥaṣṣe līl.»
108. amrulla: «emḥar mičžarraʕ w mallex ḥōla.»
109. ṯēn yōma ka-zālik il-ʔamər, w ṯēleṯ yōma.
110. baʕdēn axerčl_imōma ḳōyma mamrōle: «ana berčil malka w in lā allxič ʕimmi exmil batti waḷḷa nḳaṭʕōr rayšax. la čžarrsinni m-mamlakṯa!»
111. ḳōyma waḳča mamrōla: «ana mann nsariḥinniš.»
112. amrōla — yaʕni hōb bisnīṯa ti šawwiyōl ḥōla šappa batta čsariḥell berčil malka — amrōla: «ana mann nsariḥinniš. ġappiš ḏokkṯa serra?»
113. amrōla: «ġapp!»
114. amrōla: «ana bisnīṯa xwōṯlə ḥkōyṯiš w ana sōləfṯi kaza kaza.
115. ana nišḳīla, ana berčil malka flanō, w ana biʕli malka ebər malka flanō, amma biʕəl iṯḳen ʕemme ḥēḏis kaza kaza, šaḳəl ʕaḳta minni w išmaṭ yumkin ḥmā mōn nġiblēle w zalle ʕamtawwar ʕa ʕaḳta w aḏ̣aʕ miʕli w lorkaʕ sčahtiṯ aʕle.
116. yawman mā illa mil alō yalḳennaḥ ʕa baʕḏ̣innaḥ w ana nimʕahitōši, inni nmapplōši hū, hū ažmal minn baḥar w žōyez inni šaḳell ṯarčinnaḥ.
117. axbīṯ w smūč bēl mil alō mafrež liʕlaynaḥ w kmūt ʕal_anna serra!»
118. mamrōla: «kamtiṯ ʕa serra.»
119. miččafḳan baynṯib baʕḏ̣inn ʕal_anna raʔya w ḳʕalla.
120. ḳōyma mšaʕʕlilla ṯēn yōma, amrōlun l-ōbu w l-emma w l-anna, l-mamlakṯa, inni allex ḥōla.
121. ḳʕōlun hannun mapṣūṭin ʕemmil baʕḏ̣innun baʕḏ̣a, amma ṯarčinnen bisənyōṯa.
122. nimtaššrill lannun, šḳilill baʕḏ̣innun, w mrōžaʕ ḥatīsaḥ l-ebər malka.
123. ebər malka bōṯar uppe ešəz zamōna, ččfīḳin hū w mōrəl bisčōna, inni hanna irōta ti nōfek yḳusmunne p-felka, w hanna bisčōna uppe zayṯō.
124. yōma m-yumō ʕambōḥeš ebər malka b-anna bisčōna erraʕ m-zayṯṯa, willa infeḳ ḳomme mʕarrṯa, mʕarrṯa ṭawwīla ʕrīḏ̣a, uppe ʕasra ṯleʕsar ḳazḳūz ḏahba.
125. ḳōyem mamell mōrəl bisčōna: «ṯalla rezəḳṯa līl w lēx!»
126. amelle: «ʕaža? mō ōṯi?»
127. amelle: «ʕanmiščġel erraʕ m-zayṯṯa, nbōḥeš erraʕ menne, willa infeḳ ʕimmi mʕarrṯa w mʕarrṯa malya ḏahbō.»
128. amelle: «hannun mnə-nṣībax. ana xull ʕumr w zamōn ʕanmiščġel b-anna bisčōna, la infeḳ ʕemmi mett.»
129. amelle: «ču ṯōḳen, hannun nḳasmillun l-felka!»
130. l-ḥāṣla w iččfeḳ, ḳasmull lanna mōla b-anna felka.
131. amelle l-mōrəl bisčōna: «yā mʕallmōn, blatō iščaḳ l-marayhen, bann nsōfar ana.»
132. ḳōymin ḳasmill irōtəl lanna bisčōna, lann zayṯō, w ḳasmill lanna mōla, w mayṯyin ḳazḳuzō aw ḏ̣arfō, mʕappyill lanna mōla.
133. mišwill ḏahbō mn-erraʕ w mišwizz zayṯō mn-elʕel w mḥammell ʕa ġamlō w ʕa baġlō w ṭaʕnill ḥalayhun w mallex. mallex ʕala bina batte yzelle ʕa blatōye w baʕdēn ytawwar ʕal_eččṯe.
134. hū w allex... ē... hū w... ʕamḥammlin, ʕamḥammlill bḏ̣ōʕča willa la ōḥes w_atər illa ṯōle iṯər ṭayər ʕal_anna bisčōna ʕamḳattrin b-baʕḏ̣innun.
135. iṯər ṭayər ʕamḳattrin b-baʕḏ̣inn, aḥḥaḏ ḳaṭell_aḥḥaḏ w šaḳle w zalle iḥfar b-ḏokkṯa w ṭamre, yaʕni ḥfarle w ḳabril ṭayra.
136. bōṯar ḳalles ṭaʕəl ḥōle willa ōṯ ṭayra ġayre, ōṯi ayyīṯəl... iḳṭel ṭayra w ayyīṯle w ōṯ.
137. ṭʕīlle w ōṯ w ṯōle ʕal_ōḥ ḥofərṯa ti iḥfar bā w inəṭmar ṭayra ḥrēna, iḥfar w ṭamre b-ġappōne.
138. hanna ḏukkil ḥiməl lōš šawfṯa ṭaʕəl ḥōle w zalle yiḥəm inni mō sōləfṯa.
139. zalle, ʕayn willa iščaḥ iṯər ṭayər ḳbīrin ḳūrəl baʕḏ̣innun w aḥḥaḏ w ōṯi b-ʕaḳta zōte ti inəčġab menne, ti naġpe ṭayra xetti ōb bə-ḳḏōləl_aḥḥaḏ minnayhun.
140. ḳōyem maḳeməl ʕaḳta w mišwēle xett ʕemml_anna mōla w ṭaʕəl ḥōle w msōfar.
141. allex xann masōfča, infaḏ l-mamlakṯa ti ayba eččṯe bā.
142. ačʕeb, batte yaḥḥeč.
143. hū iḳəʕ, yaʕni nṣībəl xaymōṯe b-ōm mamlakṯa, willa ḳʕōle atar ti... marōylə blōta mšaʕʕlin: «mō ʕemmax?»
144. mamellun: «zayṯō.»
145. «mō ʕemmax?» — «zayṯō.»
146. ščaġlaṯ balbalča inni hanna čōžra flanō ti xayyem b-ōm manṭaḳṯa b-ōḏ ḏokkṯa, ʕemme zayṯō.
147. amma zayṯō mett ḥalyin baḥar, ṭōbin baḥar.
148. balbalča w ščaġlaṯ infaḏ xebra l-ġappil berčil malka, inni ōṯi čōžra aḥḥeč b-ḏokkṯa flanōyṯa, lakinni šappa iḥəl baḥar w ʕemme zayṯō maẓūmin baḥar.
149. ḳōyma berčil malka amrōl lann ʕaptōya: «zlōn ayṯulli menne ḳalles zayṯō!»
150. zlillun, l-ḥāṣla hū, mamrille: «battaḥ ḳalles zayṯō mn-ann zayṯō, battaḥ ḳazḳūzəz zayṯō mn-ann zayṯō.»
151. amellun: «ana ču nimzappen p-ḳazḳuzō.»
152. amrulle: «berčil malka w xann batta. batta ḳazḳūza.»
153. amellun: «ana ču nimzappen», liʔannu yaḏḏeʕ inni šawwīḏ ḏahbō b-yarka.
154. l-ḥāṣla hū, zallun leʕla amrulla: «hanna ču raṣṣ yzappen w lā batte yzappen.»
155. amrōlun: «ana ṭalpiṯ zayṯō w hanna batte yičmannaʕ? zlōn ḥužzunne lēle w zayṯōye w ayṯillull!»
156. zlillun ḥāṣla hū, ḥažzille lēle w əz-zayṯōye w mayṯillilla leʕla.
157. ḳōyma mayṯyōl lann zayṯō w faḏ̣ḏ̣yōlun b-ōm malakṯa willa infeḳ zayṯō mn-elʕel w ḏahbō mn-erraʕ.
158. maffḳille l-ḥāṣla hū m-zerpa lēle, liʔannu zarpunne awwalča.
159. ṭalpōle lēle ḏukkil ḥmaččil lann ḏahbō, amrōlun: «ayṯillull līl l-ōxa!»
160. mayṯillilla, bess ḥmačče baḳḳračče, lakin hū la baḳḳra.
161. ḳōyma berčil malka mamrōlun: «šuḳlunnē ʕa ḥammōma!»
162. mamrōl ʕaptōya: «šuḳlunnē ʕa ḥammōma, ḥammimunnē naḏ̣ḏ̣funnē w xassullē batəlṯa mlukōy w ayṯillull!»
163. ḳōymin šaḳlille ʕa ḥammōma mḥammimille w mnaḏ̣ḏ̣fille w ḥalḳille — wayba ḏeḳne awrab m-feška — w mičnaḏ̣īfin aʕle w mxassyille batəlṯa mlukōy w mayṯillilla.
164. mayṯillilla l-berčil malka, ḏukkil ḥmačče: «hanna hū!»
165. ḳōyma mamrōle: «mō sōləfṯax hačči?»
166. «aḥlīm aʕəl naḥklīš sōləfṯi!»
167. ḳōyma atar maḥəlma aʕle, ḳōyem maḥəklēla ḳeṣṣṯe mn-awwalča l-axerča ext iṯḳen ʕemme, w ext inəxṭaf, w ext iččžaʕ, w exti ōbu šattre hū w wzīra, w ex zallun l-ʕa mamlakṯa l-ellel w sčaht ʕal_ōb bisnīṯa, w ex ṯōlun šaḳla w ṯōlun ʕa tarba w šaḳəllēla ʕaḳta w naġəplēle ṭayra w aṭar, w ex ḳʕōle b-bisčōna w ext hanna.
168. «mō īx ašaryōṯa hačči b-eččṯax?»
169. amella: «īla šōmṯa bə-ḳḏōla hōxa ʕa ġappōna.»
170. ḳōyma mkaššfa hī maḥəmlōle.
171. hū ḥiməl šōmṯa w hū aṭar ʕaḳle.
172. ḳōymin ṭōppin ʕa baʕḏ̣innun, maġəmyin uppe felkiš šaʕṯa w maṣəḥyin ʕemmil baʕḏ̣innun w čʕarraf ʕa baʕḏ̣innun.
173. ḳōyma eččṯe awwalnōyṯa maḥəklōle selfṯa xetti ex ṯaḳḳīna, w ext čxaffaṯ maʕ ʕaptō w maʕ žayša ti wōb ʕemma w xassaččlə waʕyōṯe w xasslall rfīḳča ti ayba ʕemma batəlṯa hī w əḥčōlaṯ ʕlayhun, w ex nafḏaṯ l-ōm mamlakṯa w exti ččafḳaṯ hī w bisnīṯa, berčil malka, w iḥḥaṯ hī w hī uppe ešəl zamōna «l-ḥetta alō ažəmʕax ʕimmaynaḥ.»
174. ḳōyem xaṯeblə xṯōba ʕa ṯarčinnen w mintōr maščūṯa mn-awwal l-ždīd w ṭaʕnull ḥalayhun bōṯar ʕasra ḥammeščaʕsar yūm w zallun battayy ysafīrun ʕa blatō.
175. infaḏ lə-blatōye l-ġappil ōbu w l-emme.
176. ʕōwet bōṯar mil ḳʕōlun w ntōraṯ maščūṯa ġappit tiḏōye ʕasra ḥammeščaʕsar yūm w ḳʕōlun ḥammeš šečča yarəḥ.
177. ḳōyma... mamell_ōbu: «ana bann...» hī eččṯe mamrōle inni: «ana ščōḳiṯ ət-tiḏōy.»
178. iččawōṯe amralle inni: «ščaḳyinnaḥ l-tiḏaynaḥ. baḥ nrōžaʕ nzellaḥ nakšef ʕlayy.»
179. ṭaʕnill ḥalayhun, zlillun, mōrḳin ʕa mamlakṯa awwalnōyṯa ti ōbəl bisnīṯa ti ṯēn.
180. ʕa tarbayhun miščaḥyill_ōbu w l-emma mīṯin.
181. ḳōyem atar ḳaʕyillun uppe šoppṯiz zamōna w ṭaʕnill ḥalayhun w zlillun mʕawītin yakəšfun ʕa mamlakṯil berčil malka ḥrīṯa.
182. nōfḏin l-ellel willa ščaḥyull ḥrēna xett ʕōžez w ʕal_axerče.
183. ḳōymin mwaṣṣyille molka w mižčamʕin w ṯōḳen malka hū ʕa mamlakṯil bē ḥimyanō ṯrinnun w ʕa mamlakṯit tiḏōye.
184. w mižčamʕill eṯlaṯ maməlkan f-fart mamlakṯa eḥḏa w ḳʕōlun b-lazzīṯa w nʕīma.
