001. ōṯ laḥḥōma, aylfīl ebre; išḳal šhatyōṯa ʕalyan.
002. īle stīḳa wzīra, amelle: «ya stīḳ, bann nwaẓẓfell lanna psōna.»
003. amelle: «ē, apšer! ana nimḥakilēx malka.»
004. zalle wzīra ḥakīnəl malka, amelle: «īḥ stīḳa laḥḥōma w aylfīl ebre w išḳel šhatyōṯa ʕalyan baḥar. baḥ nwaẓẓfenne.»
005. amelle malka: «apšer! ayṯa ʕinwōne!»
006. šaḳəl ʕinwōnət tikkōnəl laḥḥōma w əl-payṯa, amelle: «zēx ʕa payṯax! ʕṣofra čmiščaḥle bə-wẓīfče.»
007. infaḏ lə-ʕrōba hanna malka, šattar iṯər ṯlōṯa nafōr, amellun: «zlōn ayṯōn šaxṣa flanō m-payṯe!»
008. zallun ayṯunne, amellun: «ʕallḳunnē ʕa ṯarʕit tikkōnəl ōbu!»
009. ʕallḳunne ʕa ṯarʕit tikkōnəl ōbu, ʕṣofra ōbu sčafəḳte išneḳ.
010. zalle l-ʕa stīḳe wzīra, amelle: «wrāx amrillax bann nwaẓẓfell ibər, zlīčlax šanḳīčne.»
011. amelle: «mō ʕačmaḥək? ču nyaḏḏeʕ b-ōḳ ḳaḏ̣īṯa.»
012. amelle: «ʕalle mʕallaḳ ʕa ṯarʕit tikkōna!»
013. zalle wzīra l-ʕa malka, amelle: «mō išwič xann b-anna psōna? stīḳa čūṯ ġayre! zlīčlax šanəḳlīčle ebre.»
014. amelle malka, lə-wzīra: «li laḥḥōma batte yayəlfell ebre baḥ nwaẓẓfenne, w sammōna batte yayəlfell ebre baḥ nwaẓẓfenne, w fallōḥa batte yayəlfell ebre baḥ nwaẓẓfenne, w nažžōra batte yayəlfell ebre baḥ nwaẓẓfenne? msaḳəṭlillaḥ m-ḥokma, mišwin mẓaharča ʕlaynaḥ, msaḳəṭlillaḥ m-ḥokma w misčalmin hinnun.»
