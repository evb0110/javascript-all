001. brōša ti wōb m-ġappaynaḥ m-maʕlūla ʕa zamōnəl ḳatim wōb leppe ḥōḏ̣ar ex leppi sabʕa w nišōne bə-ḳwōsəl buntḳōyṯa ču mōxeb ábatan.
002. yōməl ixčer isleḳ ʕa bōle yzelle yiḥužž p-ḳotša yḳatteš.
003. aḳam zalle hū w exma ḥōḏ mnə-blōtaḥ maʕlūla, w ʕa tarba črōfaḳ ʕimmayn šaʕba baḥar m-marōyəḏ ḏemseḳ.
004. w hinn allīxin ʕal-anna tarba b-iččižōhəl ḳotša, iṯḳen marōyəḏ ḏemseḳ ḏ̣ōḥkin ʕa brōša w maṣəxrin aʕle, hann šappō ti ḥammiyill ḥalinnun w ašbahōyin w awwalčiṭ ṭaləʕṯun w tunya ḏ̣ḥikōlun.
005. iṯḳen brōša mamellun: «wrax, lā ya bnōy, ana ġabrōna nixčur, ana hōš yīb nōb xwaṯinxun šappa, xullxun sawa ču čimʕapplill ʕayn.»
006. ḳʕōlun w ḏ̣ōḥkin aʕle w maḳəlsin zawta.
007. w hinn ōzin, battax čīmar másalan felkit tarba w ōz, infeḳ ʕlayn ġazwa ʕurrōbay mn-ann ti skinill bādye.
008. yōməl infeḳ ʕlayn hanna ġazwa w izʕaḳ bōn, aḳam marōyəḏ ḏemseḳ w hann ti aybin ʕemmlə brōša xullun sawa iḳṭaʕ leppun zawʕa.
009. ḳōyem brōša mičražžal m-ʕa ḥmōre, nōḥeč m-ʕa ḥmōre w žabeḏəl buntḳōyṯa w zōʕeḳ b-ʕaḳīta ti ġazwa, amelle: «lā čīmar la amrillax ana brōša. ḥayyēt m-ʕal-anna šaʕba xulle sawa!»
010. amelle: «nōz nšuḳell ruməḥ w lōb minžat hačči brōša čimʕattelle ḳwōsax w nyōḏaʕ innu hačči aw ġayrax.»
011. aḳam ʕaḳīta ti ġazwa šaḳerr romḥe, amelle: «šuḳlā m-šayərṯa ti romḥa m-ḏokkṯa flanōyṯa!»
012. w iḳʕam aʕle w ḳawwsir romḥa, šaḳliš šawərṯa b-zōta.
013. amelle: «fiʕlan hačč brōša.»
014. aḳa aʕəf miʕlayn w baṭṭel yšallḥenn w atīrəl rayšlə ḥṣōne hū w ʕurrabōy ti ʕemme w arḥel.
015. taššrunne w zalle.
016. iṯḳen atar hinn čabiʕutt tarba ʕa ḳotša, w iṯḳen marōyəḏ ḏemseḳ, hann šappō w ti mawžūtin zuʕrō w rappō, xullun sawa iṯḳen mkarrmille w iṯḳen mḏ̣ayyfille w xullun sawa aḳam p-ḥafəlṯe.
017. atar marḥūma wōb čūṯ ašbah menne bə-blōtaḥ w la aṭyab mnə-ḳwōse ḳaṭʕīyan bə-blōtaḥ ábatan ábatan.
