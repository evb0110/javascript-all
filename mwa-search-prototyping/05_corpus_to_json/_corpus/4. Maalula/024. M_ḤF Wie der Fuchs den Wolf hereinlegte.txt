001. yōma mn-ann yumō ḳʕōle ġarbrōna yayəlfell_ebre mett ybaḳḳar ylaḳḳeṭ rfiḳō kayyīsin w mfassarle exət ommṯa mʕarrḏ̣ōl ḥōla l-čaʕba lōb la abəʕḏaṯ m-ʕa ġabərnō ti ʕaṭṭīlin w mfassarəl ebre innu rfīḳa ti malʕun ḳall mil raḥemlax illa ma yumō ykušfunne w čantem ʕa rofəḳṯe w baʕdēn ču manfaʕlax natma.
002. ḳōyem ebra mamell_ōbu: «ayṯa maṯla yfassarəl akṯar!»
003. amerle ōbu: «lakōn šmāʕ hōḥ ḥkōyṯa!»
004. b-zamōna ʕaččīḳa msawəlfin wōṯ ḏēba rōfeḳ ṯaʕla malʕun w inžes w šune lēle frīḳa ġassem maʕ ḏibō ti iṯḳen mamrille yičwaʕʕ menne w yabʕeḏ meʕle.
005. w aḳtar hanna ṯaʕla bə-nžōsče w tiyhūṯe yaffell ḏēba yruḥmenne.
006. w iṯḳen yōma mn-ann yumō wōb ḏēba w ṯaʕla ʕamšammill hwō, iščaḥ šaḳəfṯil besra rappa m-misti tarba.
007. ōmar ḏēba l-ṯaʕla: «yalla nuxlenna!»
008. fakkar ṯaʕla ḳalles w_amerle: «lā ya ḥūn, ču manfaʕ nuxlenna hōxa; hōš mōrḳin ommṯa w mḳallʕillaḥ.»
009. šaʕʕle ḏēba p-xull mamnunōyṯa: «mō baḥ nišw lakōn? nṭaššrenna w nallex?»
010. amerle ṯaʕla: «lā, ana la amrillax xann. nṭaʕnilla ʕa ʕarḳūba w naxlilla ellel baʕʕeḏ m-ʕa ʕaynil ommṯa.»
011. irəṣ ḏēba ʕa šawrlə stīḳe ṯaʕla, ʕaya ščiḥne ʕōḳel w izək.
012. waḳčil iməṭ ʕa rayšil ʕarḳūba šūnəl besra b-arʕa w amerle ḏēba l-ṯaʕla w hū ḥasses p-xafna baḥar: «yalla, nḳusmenna baynṯinnaḥ!»
013. amerle ṯaʕla: «lā ya ḥūn ḏēba, hōḏ šaḳəfṯil besra zʕōr, ču misčōhla ḳesəmṯa, lōzim yuxlenna aḥḥaḏ minnaynaḥ.»
014. iḥəḏ ḏēba w amerəl ṯaʕla: «kayyes ya ḥūn, ana nixfen baḥar, affnī nuxlenna hōʔ ʔorḥa balḥūḏ!»
015. iḏ̣ḥek ṯaʕla w amerəl ḏēba: «hōb besərṯa batte yuxlenna ti awrab b-ʕomra baynṯinnaḥ. hačč exma ʕomrax?»
016. fakkar ḏēba yizxell ṯaʕla w ōmar b-leppe: yimkin batte yġutrinn.
017. čūle illa yaḥref aʕle: «ana niḥčur baḥar yā rfīḳ ṯaʕla ḥetta lōfaš iḏʕiṯ exma ʕumər.
018. ana nfakker innu l-emmat xilḳiṯ wōb hanna ʕarḳūba azʕar mnə-freṯṯil ʕafra w baḥra wōb ḳattl_anna nahra zʕōra ti čḥammīlle b-yarkis sayla.»
019. waḳčiṯ ṯaʕla šiməʕnil sōləfṯil ḏēba šūnəl ḥōle ʕambōx w bōṯar ḳalles iṯḳen nōteb p-ḥessa iḳw.
020. ōmar ḏēba b-leppe: yimkin aḳətriṯ ninəčṣar aʕle, lōzim nuxlenna l-ōš šaḳəfṯil besra balḥūḏ w šaʕʕliṯ ṯaʕla: «ʕaya ʕačbōx? mōn nakərzax?»
021. amerle ṯaʕla ti xabīṯay: «ġēr hačč nakəšlīčəl ġirḥōy w fakkrīčən b-ebra līl, wōb ḳattax w p-šennax. wōb ixleḳ b-aṯinn yumō ti sawəlfič hačč miʕlayy w čōmar xilḳič bōn.
022. ayy, waḳčil wōb hanna ʕarḳūba izʕur ḳattlə freṯṯil ʕafra w wōb hanna baḥra ḳattl_anna nahra ti b-yarkis sayla.»
023. šaʕʕle ḏēba w sčaġreb: «emmat wōb īx ebra?»
024. aḥref aʕle ṯaʕla w amerle: «ameṯ miskīna iḳḏum ma nrafiḳennax.»
025. amerla ṯaʕla xann w ḳarreb ʕa šaḳəfṯil besra yuxlenna.
026. m-ġēr ma yḥarrek ḏēba ayyi ḥarəkṯa čfassar lə-nžōsčlə rfīḳe, bess zalle ywaxiḏell nefše b-nefše, liʔannu la išmeʕ l-ḏibō ti amrulle yičwaʕʕ w yabʕeḏ m-ʕa ṯaʕlō w ybaḳḳar exət ylaḳḳeṭ rfiḳō kayyīsin.
