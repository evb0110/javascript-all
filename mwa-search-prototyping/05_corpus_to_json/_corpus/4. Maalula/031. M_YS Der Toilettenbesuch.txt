001. ōṯ b-zamōne baxʕanōy mabəʕḏin miʕlaynaḥ laxxiš šaʕṯa.
002. īḥ arəʕwōṯa ḳurayy elʕel.
003. mō batte yišwun?
004. ṯyillun ōmar: «ōṯ ḏaḥaḳōna b-rayšlə blōta.»
005. mayṯyin xšrō w šmuščo w saxrille.
006. isleḳ l-elʕel ōmar: «lōfaš mʕallōy maḳtrin ysulḳun ʕal_arəʕwōṯun. hann arəʕwōṯa lēḥ, baḥ nuspenn.»
007. ʕayn fatteš mʕallōy mōn sxīrəl lanna ḏaḥaḳōna, mōn? sčaxbar baxʕanōy.
008. faṯḥunne w ōṯ iṯər ḥōḏ mn-ann ti baba ḥasan w ōṯ sōba ḳatīmay, ḳōymin mxassyin lopsa ʕáskaray w sōlḳin ʕa baxʕa.
009. mišwill ḥalinn taḥsandār ʕamḥaṣṣlin mōla lə-ḥkūmča.
010. iṯḳen lōmmin ḳiršō mn-ōb blōta, w nōxsin ḏikō w farružō w əḏbiḥōṯa, w ōxlin — mwažžbillun.
011. baʕḏēn ṯōle aḥḥaḏ minnayy, aḥḥaḏ batte yiḥər, amellun: «ana batt niḥər!»
012. amrulle: «mō? nfōḳ iḥra elbar p-šūḳa!»
013. amellun: «lā, ana batt payṯil mō franžay, tuwalēt franžay!»
014. amrulle: «čūṯ ġappaynaḥ.»
015. amellun: «tapprōn ḥalinxun, ana ču ḥayl niḥər!»
016. zallun laḳṭull ḏwōṯa l-baʕḏ̣inn w isleḳ ḳʕōle ʕlayy w iḥər.
017. iṯḳen sappille, mōmrin p-siryōn: «ebril mxarrḥa ḳaṭlannaḥ b-rīḥṯa.»
018. hōṯe mamellun, mʕallō: «mō čōmar?»
019. ṣār byiḥki b-turki: «šū, šū, šu ʕambitʔūlu?»
020. «xrā xrā! tixra ṣ-ṣaḥḥa. ḥrā! čiḥər ṣ-ṣeḥḥṯax. ḥrā, ḥrā!»
021. iḥər w ḥassel, ṭaʕnull ḥalinn w ṯōlun.
022. waḳčil ḥassel, ḳaṭṭaʕ maʕ sayla w ōz, izʕaḳ w amrullun: «yā baxʕanōy, čimbaḳḳrin čsuxrull ḏaḥaḳōna ʕlaynaḥ. anaḥ lamminnaḥ ḳiršō w ḥrinnaḥ ʕa xaffōṯxun.»
023. ṭaʕnull ḥalinn w ṯōlun. bess.
