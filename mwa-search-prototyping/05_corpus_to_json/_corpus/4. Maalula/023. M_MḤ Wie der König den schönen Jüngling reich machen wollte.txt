001. wōṯ mamlakṯa, malka čʕažref. mfakkar hū w bess, čūṯ ġayre ʕal-ōḏ_arʕa.
002. ōṯ b-ōm mamlakta šappa, iḥəl baḥar baḥar, čūṯ aḥla menne šappō.
003. hanna šappa ḥaẓẓe ḳallel, čūle ḥaẓẓa banawb.
004. yōma m-yumō ʕamma zōʕḳin inne: «p-šōrʕa flanō la barnaš yawḳef bē, malka batte yiffuḳ yšummell hwō.»
005. ibəčlaš hōḏ_ommṯa mtarīta b-anna šōrʕa.
006. ixčli hanna šōrʕa, čuppe barnaš banawb banawb.
007. ilčḳi hanna šappa b-anna šōrʕa, sannītəl ḥaṣṣe l-xoṯla w rayše ʕa xoṯla w ffōye mḳabalčiš šōrʕa.
008. m-marəḳṯil malka amelle: «hanna mō? ṯāx!»
009. la irəṣ yṯēle, ḳōymin ṭaʕnille w mayṯyille l-ġappil lanna malka.
010. hanna malka ḥamēle, l-anna šappa, aʕžbe baḥar, amelle: «mōx? ʕaya čwaḳḳef b-anna šōrʕa?»
011. amelle: «hanna rēbeʕ yōma bila xōla!»
012. «šuḳlunnē ʕa ḳaṣra! šuḳlunnē ʕa ḳaṣra w aṭəʕmunne!»
013. šaḳlull lanna šappa w aṭəʕmunne.
014. ʕōwet hanna malka, ḥimne, amelle: «ʕaya ču čmiščġel hačči? ʕaža čiḳʕēx bila xōla?»
015. amelle: «ana ʕanminčḥar, ču batti nišw mett bnawb. ana fakkriṯ ninčḥar.»
016. amelle: «ʕaža?»
017. amelle: «ġarrbiččil baʕḏ̣ p-šoġla, ila an čūl ḥaẓẓa p-šoġla w ču barnaš maḥwīl.
018. ḳárririṯ inne ninčḥar w lā nṣōḥar. ču nmawḳef ana ġappil barnaš ʕa tikkōna aw ʕa payṯa la ḥetta niṣḥur.»
019. ifčkar hanna malka bē, inne: hanna mō bann nišw ʕemme ana?
020. «ayṯullē batəlṯa!»
021. ayṯulle batəlṯa xassulle.
022. ʕaynēle hanna malka, šappa čūṯ čūṯ xwōṯe.
023. ōmar: «ana lōb bann nappēle mōla l-anna šappa, batte yṣarrfenne liʔannu iḥəl baḥar, w baʕdēn mʕōwet ifḳer.»
024. išḳal waḳča, ifčker hanna malka inne: ana nmappēle melka, aḥsan min nappēle mōla yaṣərfenne w yʕōwet ifḳer.
025. ṭalplə wzirōye, amellun: «ana ʕanmifčker inne nappēle melka l-anna šappa, la nappēle mōla.»
026. amrulle: «fekrax maẓbuṭ lōb appīčle mōla ʕa hwōyəl lanna ḥosna ti bē, hanna ōbəl ešniz zamōna, ḳall mil baḥ čappēle mrawwaḥle.»
027. amellun: «hačxun arpʕa,» — inčxab arpʕa wzīr —, «čšaḳlill lanna šappa w čizlillxun ʕa šōrʕa flanō, hanna ti binayōṯe w mḥallōye b-išəm.
028. čimwaḳḳfille b-rayšiš sōrʕa w yikmuš xēfa w yṭurḳenne ʕal-anna šōrʕa.
029. ḏukkṯis sōḳeṭ xēfe, melka lēle, w nmišwille warḳōṯa rasmōyan.»
030. «amrax ya malik iz-zamān!» šaḳlull lanna šappa w zallun.
031. mō amrulle hinnun w ōzin? amrulle: «ḥaẓẓax ti wōb imeṯ, ayṭeb. hōḏ_orḥa iṯḳen ḥaẓẓa lēx. ʕazzām w ṭrōḳ xēfax ʕa maẓbuṭ!»
032. wzīra waḳḳef mn-ōxa w wzīra waḳḳef mn-ōxa, w haṯinnun iṯər wzīr zallun ʕa šōrʕa la-ḥetta yiḥmun anik xēfe sōḳeṭ la-ḥetta yišwulle ḥatta.
033. «yalla ʕazzām!» ʕazzam w ṭarḳil xēfa.
034. hanna xēfa ṯōle p-sūkṯiš šōrʕa w ʕōwet aʕle w ṭarḳe b-rayše.
035. aḥkem ʕa ṣaləʕṯe čamām, iḳlab.
036. ʕayn wzirō aʕle, ščḥunne imeṯ.
037. čʕažžab hann wzirō, inne aḥḥaḏ mn-anna mayla w aḥḥaḏ mn-anna mayla w hū ṭarḳil xēfa yṯēle ʕa ṣaləʕṯe?
038. la yṯēle la ʕal-anna wzīra w la ʕal-anna wzīra.
039. ṭaʕnunne w šaḳəllull malka.
040. «hanna mō?»
041. amrulle: «e, ameṯ!»
042. «wrāx mō ḳeṣṣṯe?»
043. amrulle: «ṭarḳil xēfa, hanna xēfa aḥkem p-sūkṯa ti šōrʕa w ʕōwet aʕle ḳaṭle.»
044. ayṯunne l-ʕal-anna malka imeṯ, fakkar hanna malka inne: ya rēt, yīb ntaššīrle p-šōrʕa yīmuṯ, w lā yīb mawčṯe ʕayatt.
045. šaḳlunne w tafnunnil ġabrōna w ʕōwet.
046. isḳel lilwyōṯa hanna malka iščġel fekre inne hū ti amīṯe.
047. lēlya m-lilwyōṯa iḏmex hanna malka, iḥəm p-ḥelme: «ḳēm hanna waswōsa m-rayšax! ana afḳričče, hačč bax čaġnenne. ana amiṯičče, ḳō aḥnē hačč!»
048. hō ʕažrafča ti wayba ʕemmil lanna malka xulla sawa zlalla w ḳʕōle mišw mašruʕō yinčafʕun hōm mamlakṯa xulla sawa menne.
