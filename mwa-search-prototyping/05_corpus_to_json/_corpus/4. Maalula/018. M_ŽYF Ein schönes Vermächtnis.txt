001. ōṯ aḥḥaḏ b-zamōne, xallef ṯlōṯa ibər.
002. čwaffaṯ eččṯe w hann bnō čʔahhal w taššrunne balḥōḏe.
003. īle šbōba izək, amelle: «ex ḥalōyṯax?»
004. amelle: «exmič čḥamm. lōrkaʕ barnaš iʕber liʕəl.»
005. amelle: «bann nišwēx čitberča!»
006. zalle hanna šbōba, ayṯ ṯulṯōyṯa w ṯōle leʕle, amelle: «ukkmil battax čaḳəḏ̣ ġarḏ̣a — b-ōṯ ṯulṯōyṯa.»
007. ʕappull lōṯ ṯulṯōyṯa w ipḥaš b-arʕa w ṭaflunna.
008. ṯōle ebre rappa yakšef aʕle.
009. amelle: «wrāx ibri, hōṯ ṯulṯōyṯa ana m-yōmən nōb šappa nʕappīlla ḏahbō. lōb axətmīčən nmapplēx lēx.»
010. aṭmaʕ hanna, zalle amell_eččṯe, iṯḳen ṯyillun maxətmille.
011. ʕayn ḥōne waṣṭanō: «wrāx mō ḳeṣṣṯil ḥūn ʕammaxteməl eppay?»
012. ṯōle waṣṭanō l-ʕal_ōbu.
013. ḳōyem mamelle xett: «hōṯ ṯulṯōyṯa nʕappīlla ḏahba m-yōmən nōb šappa. lōb axətmīčən ya ibri — lēx!»
014. iṯḳen maxtemle ḥrēna.
015. ʕayn zʕōrəl alkul, xett ṯōle leʕle: «ya eppay, ya eppay!»
016. amelle: «hōṯ ṯulṯōyṯa ččaffḳōn b-baʕḏ̣inxun emḥar w čḳasmilla ʕlayxun!»
017. la ṭawwel hanna ġabrōna w čwaff.
018. ṯōlun batte yaffḳunne, lorkaʕ la hanna taššar w la hanna taššar.
019. šbōbe yaḏḏeʕ, ṯōle amellun: «zlōn hačxun! čuʕnēlxun! aḥəḏ̣rōn ažril abūxun w bess yiṯyullxun nmišwēlxun ḥalla lēla!»
020. zallun, ṯōlun, ixčlaf. iṯḳen hanna mzaʕweḳ w hanna mzaʕweḳ.
021. aḥref amellun: «zlōn ayṯun ḳōḏ̣ya! hū ḳōḏ̣ya mafət w exmil mafət čšamʕill keləmṯa.»
022. zallun ayṯull ḳōḏ̣ya, amrulle: «abūna xalleflaḥ ṯulṯōyṯa w malya ḏahba. battax čḳusmenna ʕlaynaḥ.»
023. amellun: «ē!»
024. zalle hanna ḳōḏ̣ya, ayṯ ṯawblə ḳmōša w laffe ʕa rayše.
025. amellun: «xutt ti sōḳeṭ p-ḥaṣṣil lafəṯ — līl, w ti sōḳeṭ b-arʕa — lēlxun! ti šōṭar yḥawweš.»
026. aḳam hanna, ṯōle l-erraʕ mn-ōṯ ṯulṯōyṯa, ʕallḳunna p-saḳfa, kamšil lanna ḳīsa w ṭarḳa, w ynuḥčun xullun ʕa rayše.
027. haṯinn ḥmull lōš šawfṯa, azaʕ m-ḳōḏ̣ya, išmaṭ w zallun, w ḳōḏ̣ya člappak b-baʕḏ̣e, zalle ʕa payṯe ḥetta ytapprell laffṯe.
028. rōžaʕ ižčmaʕ ḥunō ʕemmil baʕḏ̣inn.
029. ṯōlun ʕa payṯa batte yiḥi abūhun mō xalleflun.
030. iṯḳen mnakšin, willa iščaḥ semla — hanna nōġpin bē waybin, začečle ʕa ʕakkarō w sōleḳ nōġeb — w ḳeṭṭa w mtawtfa.
031. aḳam rappa amellun: «ana bann nšuḳlell lanna mtawtfa w nzinn nintar.»
032. waṣṭanō šaḳlil ḳeṭṭa w əzʕōra šaḳlil semla.
033. zalle hanna rappa ʕa ġayrlə blōta, iḥəm maščūṯa.
034. ḳattem w iṯḳen tōḳeḳ b-anna mtawtfa w rōḳeḏ w əmʕann.
035. šoppṯiz zamōna lamlem ʕisər ḏahəb.
036. rōžaʕ l-ʕa ḥunōye, amellun: «walla eppay xallef, čūb la xallef, xallifəl ʕisər ḏahəb.»
037. «wrāx mō ḳeṣṣṯax?»
038. amellun: «xann xann.»
039. aḳa zalle mōrəl ḳeṭṭa, amellun: «lakōn hōš tawra līl.»
040. allex willa iḥəm payṯa, ḳattem yisḥur menne, ḳʕalla mḳallʕōle.
041. hū ḥimna, aṭmaʕ, amella: «ču nōz mn-ōxa illa bann nīxul.»
042. hōḏ šawwīya ḏikō w šawwīya samkōṯa, wažžība, īla stīḳa.
043. bess yṯēle beʕla mišwōl ḥōla ʕamṣallya ʕala ṭūl, rōkʕa w mṣallya.
044. bess yzelle beʕla mintōr mišwa xōla w masəkra hī w əstīḳa.
045. išəčlaḳ mōrəl ḳeṭṭa, ōče iḳəʕ willa ṯōle beʕla: «mō ḳeṣṣṯax wrāx ya ibri?»
046. amelle: «ḳiṣṣṯi bēla bēla, w batti ppōfčil leḥma, lōmar mappyōl eččṯax.»
047. «ē, čfaḏ̣ḏ̣āl, čfaḏ̣ḏ̣āl, čfaḏ̣ḏ̣āl!»
048. iʕber, ḳʕōle: «mō čšawwīya aḥəšmūṯa ya šunīṯa?»
049. amrōle: «xull imōma ʕanimṣallya, nḳallīya xeška.»
050. «ayṯayəl xeška w zayṯō m-ḥawāḍir il-bēt!»
051. hōṯe iḳəʕ ʕamlaṣleṣ, ḥammīlla hanik šwaččil samkōṯa w farružō.
052. materəl lōḳ ḳeṭṭa w farexla, mamelle: «hōḏ nrappīlla ʕa ġōl, yōḏʕa p-xulle mett. ḥmīl — alō yafennax — mō ōṯ ʕal-anna reffa!»
053. aḳam mōrəl payṯa willa aḥḥeč farrūža w samkōṯa w mišwi. «hanna mō, ya šunīṯa?»
054. amrōle: «ibʕiṯ imōḏ niḳʕīl ana w hačč, aḳa ṯōḥ hanna ṭamriččun ḥetta la naṭəʕmenne.»
055. amelle: «xōl ya ḏ̣ayfa, xōl!»
056. ḳʕōlun ōxlin, amelle: «batt niḏmux ġappax.» amelle: «ḏmōx!»
057. aḳam ʕṣofra hū w ḏ̣ayfa w zallun.
058. amelle: «čyaḏḏeʕ, eččṯax īla stīḳa?»
059. amelle: «mō hanna ḥakya? ičəṯ ṣōyma w mṣallya.»
060. amelle: «ē, ṭawwel bōlax hōš, bōṯar šaʕṯa nimražīʕin.»
061. rōžaʕ willa ščḥunne ōb ġappa, ʕammaskrin.
062. «mō čitbīra?»
063. amelle: «bax čḳuṭlell eččṯax. ḳuṭlannūn!»
064. amelle: «wrāx w əḥkūmča?»
065. amelle: «ḳuṭlannūn w ənzaččillun b-baḥra!»
066. ḳōye ḳaṭellun ʕemmiz zaʕle.
067. ṯōle amelle: «awḳēf atar! yā nmapp xebra aʕlax lə-ḥkūmča, yā čmappīl ḥiməš ḏahəb.»
068. ʕayn hōṯe čūṯ nčīžča, amelle: «nmappēx ḥiməš ḏahəb, bess battax čsaʕitinn nzuččenn b-baḥra.»
069. aḳam appēle ḥiməš ḏahəb w aḳimunn w začčunn b-baḥra w ṯōle hanna l-ʕa ḥunōye.
070. amellun: «walla eppay xallef, ʕaža la xallef, xallifəl ḥiməš ḏahəb.»
071. ōčem zʕōra, ṭaʕəl lanna semla w zalle.
072. hanik batte yzuččenne? začče ʕa payṯlə wzīra.
073. wzīra wōb iḳəʕ erraʕ ʕammičḥōtas hū w eččṯe.
074. ʕammamella: «ya ḥabīpči, yīb čirrīxa ḳalles, čūṯ minniš. emḥar bann nšattar aḥḥaḏ yḳawwminniš čīrax.»
075. šammeʕ hōṯe ʕa ʕakkarō, ōz yinġub.
076. ōmar: «walla naxella p-ḥalal axsan ma nuxlenna p-ḥaram.»
077. inḥeč m-ʕa ʕakkarō w ōče lə-ʕṣofra iḳəʕ, l-emmat infeḳ wzīra m-payṯe.
078. iʕber amella: «šattri wzīra nḳawwminniš.»
079. «wrāx ex bax čḳawwminn?»
080. amella: «čuʕnīš hašš, battiš čīrax felklə ḏrōʕa, minəpṣaṭ minniš wzīra.»
081. ayṯ maṣəmrō rappin w taḳḳan w ḳatra bə-ḏwōṯa w ḳatra b-ruġrōya w ibəčlaš ḥōzeḳ.
082. amella: «xann baš čōčim. ayṯay ʕisər ḏahəb!»
083. ṯalla ʕaġīrča appalle ʕisər ḏahəb.
084. ḳʕalla mtaxxla aġīrča aʕle: ḳawwmī xett ana! ḳawwmī xett ana!»
085. amella: «ayṯāy ʕisər ḏahəb!»
086. appalle xett ʕisər ḏahəb.
087. ḳatriṯ ṯarčinn b-ann maṣəmrō, ṭaʕəl ḥōle w zalle ʕa payṯe.
088. «mō iṯḳen ʕemmax ya ḥōnaḥ?»
089. amellun: «walla eppay xallef, xallifəl irpiʕ ḏahəb.»
090. w ḳawwull mčažarča w əḳʕōlun.
091. ṯōle wzīra, tōḳeḳ ʕal-anna ṯarʕa, tōḳeḳ, ču barnaš maḥref.
092. zōʕḳa mn-elġul: «nḳawwīma!»
093. išw semla w isleḳ, ščḥann b-ōḥ ḥalōyṯa ḳtīran: «wrīš, mō ḳiṣṣṯiš?»
094. amrōle: «čūb hačč šattrīčəl mḳawwmōna? la amrič bax čḳawwminn ḥetta nīrax?»
095. iṯḳen ḏ̣ōḥek wzīra, fakkann, amella: «wrīš mō išḳal?»
096. amrōle: «išḳal irpiʕ ḏahəb.»
097. iṯḳen mšaʕʕella maʕ ḥalōyṯe, maʕ ṣafōyṯe.
098. amrōle: «la aktičče w la hanna, naḳril irpiʕ ḏahəb w zalle.»
