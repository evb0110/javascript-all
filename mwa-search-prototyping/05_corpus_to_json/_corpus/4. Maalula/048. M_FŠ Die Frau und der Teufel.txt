001. lčaḳyṯ šunīṯa w šēḏa, iṯḳen maḥəkyin ʕemmil baʕḏ̣inn: «mōn aḳwa, hačč willa ana?»
002. amrōle šunīṯa: «lā, ana aḳwa.»
003. amella šēḏa: «lā, ana aḳwa minniš.»
004. amrōle: «ṭayyeb, ōb čōžra flanō, čōžərlə ḳmōša. hanna, hū w eččṯe waffīḳin baḥar, uppax čxalifenn m-baʕḏ̣inn?»
005. amella: «ē!»
006. amrōle: «zēx!»
007. zelle hanna šēḏa, iṯḳen mġarreb, mišw šaġlōṯa šiḏanōyan yxalifenn m-baʕḏ̣inn — la aḳtar.
008. ʕōwet l-ġappil šunīṯa, amella: «la aḳtriṯ ʕlayy.»
009. amrōle: «ḳʕāx ʕemmil ġappōna!»
010. ḳʕōle, zlōla hōš šunīṯa l-ġappil lanna čōžərlə ḳmōša.
011. amrōle: «batt šaḳfəṯlə ḳmōša yīb čūṯ menna p-xull lōb blōta, lōm  mḏīnča.»
012. amella: «yā ḥōləč, hōḏ ġōlya baḥar.»
013. amrōle: «čuʕle mett, ana ūl ebra waḥtōnay, čūṯ ġayre, w irḥem šunīṯa, yaʕni w čʔahhīla hī w batte yahtēla htīṯa.»
014. amella: «kayyes.»
015. w amrōle: «batte yīb lawnil šaḳfəṯlə ḳmōša ynasibell ḥormṯa ʕomra ṯlēṯ w ḥammeš išən.»
016. liʔannu hī yaḏḏiʕōl eččṯil čōžra, exma ʕomra yaʕni.
017. l-ḥōṣil mapplēla hōš šaḳfəṯlə ḳmōša.
018. ḳōyem mamrōle: «ču ʕimm xuṭṭ ṭīma, hann exma yūm nmayṯillōx.»
019. amella: «čuʕle mett, šḳūl!»
020. šaḳlōl lōš šaḳfəṯlə ḳmōša ti kayyīsa w zlōla.
021. hī atar wayba baḳḳirōl payṯe ʕa maẓbuṭ.
022. zlōla w mōṭya l-ḳommil payṯe w taḳḳōl  ṯarʕa.
023. ḳōyma eččṯil lanna čōžra, faṯḥōṯ ṯarʕa, willa ḥormṯa xčōr.
024. amrōla: «yā birč, čmaffōl ničneḥ ġappiš ḳalles? ana nčaʕbōn.»
025. amrōla: «čfaḏ̣ḏ̣āl!»
026. ʕibraṯ leʕla, ḳʕalla čnīḥaṯ hōḏ, w_ašḳačča finžōnəl ḳahwe.
027. l-ḥōṣil amrōla: «iṯḳen waḳəčlə ṣlōṯa, čmasəmḥōl nṣall ġappayxun?»
028. amrōla: «ṣallāy!»
029. ḳōyma mṣallya ġappayy.
030. šwalla mṣallaynīṯa ti mṣallyin aʕla p-ṯēn ġorfṯa w ḳʕalla hōḏ mṣallya.
031. hōš šaḳfəṯlə ḳmōša atar šawwiyōla ʕemma.
032. ḳōyma b-ḏokkṯim mḥassla ṣlōṯa, maḳimōl lōš šaḳfəṯlə ḳmōša w mišwōla erraʕ m-sužžōtča ti mṣallyin aʕla w nōfḳa w ʕōbra ʕa ṯēn ġorfṯa l-ġappil lōṯa ḥormṯa.
033. willa mōrčil payṯa ḥaḏ̣ḏ̣irōla aḳərṭūṯa.
034. ḳʕalla aḳərṭaṯ w sčakəṯraṯ p-xayra hōš šunīṯa xčōrča w zlalla.
035. zlalla ʕa payṯa hōḏ.
036. ṯōle ʕrōba čōžərlə ḳmōša ti zappenlə ḳmōša ʕa payṯe.
037. aḥšem ġabrōna aḳam yṣall.
038. amrōle eččṯe: «ayba sužžōtča p-ṯēn ġorfṯa əl-ʕāde yaʕni frīsa. zēx ṣalla!»
039. hanna ṯōle ʕamṣall ʕal-ōm mṣallaynīṯa, willa iḥəm erraʕ m-lōm mṣallaynīṯa ti mṣall aʕla mett.
040. rafʕil lōḏ mṣallaynīṯa — sužžōtča mšammyilla —, nčīžča wa iz, šaḳfəṯlə ḳmōša ti applēl əxčōrča hī b-zōta.
041. če?! w əxčōrča waḳča ḳayyilōle, inne ebra irḥem eḥḏa w čʔahhīla.
042. ōšek b-eččṯe, inne maʕnōyṯa hōḏ hī.
043. ḳoyem maġḏeb, mazʕel baḥar w mḳallaʕl_eččṯe l-ġappit tiḏōya.
044. ṭabʕan xčōrča w šēḏa ʕamraḳibillun.
045. ġayyeb, zlallun. amrōle hōš šunīṯa xčōrča: «mōn infeḳ aḳwa, an willa hačč?»
046. amella: «laʔ, šunīṯa aḳwa m-šēḏa!»
047. amrōle: «hōš ana mann nʕawwtennil lōḥ ḥormṯa, eččṯil čōzra nʕawwtenna l-ġappil beʕla.»
048. amella: «exət?»
049. amrōle: «čūb šoġlax!»
050. zlōla hōḏ l-ġappil čōžra mett čawəflēle ṭiməl... ḳfōyṯil šaḳəfṯa.
051. amrōle: «la čwaxiḏinn, ana čʔaxxriṯ aʕlax iṯər yūm w čiḥəm, šaḳəfṯa zlalla mn-iḏ, ḏ̣awwʕičča.»
052. «ex ḏ̣awwwʕīšna?»
053. amrōle: «ana w nōza b-naḥḥīṯa flanōyṯa nčaʕbōn, taḳḳiṯ ṯarʕa willa ōṯ ḥormṯa faṯḥall.
054. čnīḥiṯ ġappa w ṣalliṯ ġappa w šwall aḳərṭūṯa w nšiččiš šaḳəfṯa ġappa.
055. ḏokkṯa ṣalliṯ šwiččil lōš šaḳəfṯa ana w nšičča, ḳōmiṯ w zlill ʕa payṯ.
056. bōṯar mil_imṭiṯ l-payṯ, willa fčakriṯ p-šaḳəfṯa.
057. ʕawītiṯ nimtawwra ʕa ḏokkṯil lanna payṯa ti ʕibriṯ aʕle — ḏ̣awwʕičče, lorkaʕ sčahtiṯ.»
058. amella: «yfuḏ̣ḥell ḥarīmiš, ḥarplīšəl payṯ hašš!»
059. amrōle: «ʕaya?»
060. amella: «ē p-sappiš ḳallʕiččil ičəṯ l-ġappit tiḏōya, taššričča.»
061. amrōle: «taxīlčax, ana ču nbōʕa niḏ̣ḏ̣ur barnaš, w činya mō, ana sappa, ayṯa nnušḳell iḏax, bann nʕawətlēx eččṯax.»
062. ḳʕalla šaḳlōle w mayṯyōle, amella: «zīš ʕawwīta!»
063. zlōla l-ġappl_eččṯe, xett maḳimōla w marənḥōla.
064. mayṯyōla w mʕawətlōl beʕla.
065. waffḳaččun ʕawītaṯ, w hī xalifaččun w hi waffḳaččun.
066. maʕnōyṯa šunīṯa aḳwa m-šēḏa.
