001. ōṯ əb-zamōne aḥḥaḏ ifḳer baḥar.
002. ḳōyma mamrōle eččṯe: «wrāx ya ġabrōna, zēx iščġellax mett šaġəlṯa!»
003. amella: «mō bann niščġel?»
004. amrōle: «ḥáyyalla. ayṯōḥ ḳalles əḏlūḳa nimzappnille nmisčarəzḳill alō m-roḥle.
005. nmayṯyin ḳalles leḥma w nmayṯyin ḳalles xōla metti naṭəʕmell lann bisinō w nīxul anaḥ.»
006. ḳōye ṭaʕəl ḥōle w raxeplə ḥmōre w zelle.
007. nōfeḏ l-barrīya, mayṯ lēle arpʕa ʕumər siḥō w ṯēle mzappenlun w zōben ḳalles leḥma, zōben ḳalles tōma w ṯēle ʕa payṯa.
008. axellun hū w eččṯe w bnōye.
009. yōma m-yumō amrōle eččṯe: «wrāx abʕēḏ mišwōrax ḳalles, balki čmayṯ akṯar ḳalles!»
010. ṭaʕəl ḥōle w zalle hanna ġabrōna abəʕḏil mišwōre.
011. hū ʕamḥaṭṭeb, la ōḥes w_atər illa inəfṯaḥ mʕarrṯa ḳomme.
012. ixṯeb ʕa ṯarəʕlə mʕarrṯa: «ražəʕṯa bōṯar ḥammeš tḳīḳyan!»
013. iʕber l-mayla ġawwanō, willa iščaḥ kawmṯiḏ ḏahba, ḳōye mʕappēla.
014. ʕaynil mayla ḳummanō, willa iščaḥ kawmṯil žawharōṯa.
015. ḳōye mlaḳḳaḥəl ḏahbō w ōmar: «nīḳu nʕapp žawharōṯa — aġla!»
016. hū ʕamʕappēl žawharōṯa, ōmar: «balki ḥassel waḳča.»
017. ṭaʕəl ḥōle w nōfeḳ bila mett.
018. miščaḥ ġrōrča p-ṯarəʕlə mʕarrṯa, ṭaʕella w nōfeḳ — msakkra mʕarrṯa.
019. ōmar: «ʕaynēṭ ṭamʕa lina infaḏ ʕimmaynaḥ. yīb nʕappiyiḏḏ ḏahba w nmaffīḳin, ōb aksiblaḥle.
020. hōš ayṯillaḥəl xēfa mō, m-ḳell xifō ġappaynaḥ, nayṯell lōġ ġrōrča.»
021. l-ḥāṣla hū, massaṯ tunya ṭaʕəl ḥōle w rōžaʕ ʕa payṯa.
022. rōžaʕ, amrōle eččṯe: «mō čayyeṯ imōḏ?»
023.  amella: «waḷḷa imōḏ ču nayyeṯ mett. nayyīṯliš hōġ ġrōrča.»
024. amrōle: «wrāx, hōḏ mō baḥ nišw bā?»
025. amella: «waḷḷa, xann iṯḳen ʕimmi, sōləfṯi kaza kaza, w xann iṯḳen ʕimmaynaḥ. ṭamʕaḥ l-ōxa amṭannaḥ.»
026. ḳōyma amrōle: «ōṯ ṯumnōyṯlə nšīfa, ḳō nġursenna lakōni w nbaššlenna w nīxul w naṭəʕmell lann ṭiflō.»
027. aḳa hū w hī ḳʕōlun roḥəl lōġ ġrōrča.
028. ḳʕōlun mtawwrin, ḥasslaṯ ṯumnōyṯlə nšīfa w sḳillaṯ ʕamlaḳḳḥa nšīfa hī l-baʕḏ̣a w šōlfa ḥetta išwaṯ kawəmṯa ḳall_exma ḳummayhun.
029. ōmar: «waḷḷa kayyīsa mbayyan aʕla hōġ ġrōrča, yīb ġarsōḥ leḥma!»
030. amella: «ḳū nġarreb!»
031. aḳa abrem bā willa ḳʕalla mlaḳḳḥa leḥma fayyi xōleṣ.
032. «ux ux ux, waḷḷa kayyīsa mbayyan aʕla, wrīš yīb ġōrsa ḳalles ḏahba.»
033. amrōle: «ḳō nġarreb!»
034. aḳa tawwrull lōġ ġrōrča willa ḳʕalla maḥḥča ḏahba.
035. ḏukkil aḥḥčaṯ ḏahba, ḳʕōlun ġōrsin, išwaṯ kawmṯiḏ ḏahba ḳall_exma ḳummayy.
036. inəpṣaṭ hann ġmōʕča.
037. amella: «ma zāl iṯḳen ʕimmaynaḥ ḳiršō ya šunīṯa, lōfaš baḥ ničbōxal ʕa baʕḏ̣innaḥ.
038. baḥ ničbayyan w nzellaḥ naʕzem ommṯa, w ommṯa čaʕəzmennaḥ w nzellaḥ liʕlayhun w hinn yiṯyullun liʕlaynaḥ, ma zāl iṯḳen ʕimmaynaḥ ḳiršō ex ġayraynaḥ.»
039. amrōle: «mō aʕle.» 
040. amella: «hanna payṯa ti nḳaʕyin bē, hanna iṯḳen ʕatman. baḥ nʕammarlaḥ mett ḳaṣra yīb kayyes, yīb lōyeḳ bāḥ w b-ʔommṯa ti batta čṯēla liʕlaynaḥ.»
041. amrōle: «ma zāl ōṯ ḳiršō, ʕaya ḥetta ničbōxal ʕa baʕḏ̣innaḥ. ḳō nabən!»
042. ḳōmin zōbnin arʕa w zlillun mʕammrilla, mʕammrilla ḳaṣra mlūkay.
043. bōṯar mil ḥassel w iṯḳen ġappayhun payṯa kayyes, amella: «baḥ naʕzmell zaʕimōyəl lōb blōta liʕlaynaḥ mett ḥetta nbayynil baʕḏ̣innaḥ ḳummayhun w hinnun ybaḳḳrunnaḥ w anaḥ nbaḳḳrennun.
044. ma zāl iṯḳen ʕimmaynaḥ ḳiršō w ṯiḳninnaḥ ex... xwaṯinnun w aḥsan.»
045. amrōle: «mō aʕle.»
046. zallun aʕzmull zaʕimōyəl lōṯa blōta.
047. ṯōlun liʕlayhun. išw ṣofərṯa ṭawwīla ʕrīḏa.
048. ḏukkil axal haṯinnun w zallun m-ġappayhun, ḳʕōlun mičbarpsin b-baʕḏ̣innun innu: «hannun mina ayṯull lann ḳiršō w mina iṯḳen?
049. waḷḷa hanna arpaʕ išən ḥrōn, miʕnōyṯa ṯōḳen aḥsan minnaynaḥ w ṯōḳen msayṭar ʕlaynaḥ w ṯōḳen mišw zaʕīma ʕlaynaḥ.
050. ḳumōn niččfeḳ baynṯil baʕḏ̣innaḥ w nḥužzell lanna mōla ti ġappe!»
051. mišwin ḥažza aʕle ṯyillun šaḳəllille payṯe w šaḳəllille ačōčəl payṯa xulle sawa ti ōb ġappe.
052. ḳōye mičražžēlun ržō, amellun: «maxrōmčal_alō, xulle mett šaḳəlčunne, amma hōġ ġrōrča nrayyīṯla m-tiḏōy, tašširlull raḥəmṯa maʕ ṯiḏōy!»
053. amrulle: «ṭuʕnā ʕa ḥaṣṣax!»
054. ču yaḏḏiʕill ġrōrča mō hī, mṭašərlille ġrōrča.
055. šaḳella w zelle, ḳaʕēle ġapplə šbabō.
056. ḳōyem ṯēn yōma, amell_eččṯe: «wrīš ya šunīṯa, hann blatō čūbin blataynaḥ.
057. hann čḥaṭṭaṭ ʕlaynaḥ, lōfaš mṭaššrillaḥ. ḳūm, baḥ nsōfar l-ġayrlə blōta!»
058. ḳōymin ġōrsin ʕa ṣummeč ḳalles kiršō, ṭaʕnillun p-šanṭōyṯa w msafīrin ʕa ġayrlə blōta.
059. xetti ḳōymin mabənyin ḳaṣra, aḥsan m-ḳaṣra ti abnunne b-ōṯa blōta ti waybin ḳaʕyin bā.
060. amella: «baḥ ničʕarraf ʕa zaʕimōyəl lōb blōta.»
061. ḳōymin maʕzmillun liʕlayy bōṯar mil išw payṯa kayyes.
062. ṯōlun liʕlayhun ḥrinōy, xetti bōṯar mil axal w išči m-ġappayhun, infeḳ išw alʕan mn-awwalnōy.
063. ḳōymin ḥažzill... mičʔamīrin ʕlayhun w ḥažəzlillun payṯa w ḥažəzlillun mōla ti ōb ʕimmayhun xulle sawa w šaḳlille.
064. xett aṣəf ʕal_arʕa ḥuwwōrča.
065. amell_eččṯe: «čyaḏḏīʕa wrīš ya šunīṯa, bižūz ġayrlə blatō arḥam mnə-blōta ti nḳaʕyin bā. ḳūm baḥ nsōfar ʕal_amērka ana w hašš!»
066. ḳōymin ġōrsin ḳalles nawlōn l-tarba w rōxpin.
067. mišwin mʕamalča w rōxpin m-markba w ṭaʕnill ḥalayhun w zlillun.
068. hinnun w ōzin ʕa tarba, ḳōyma minfaḳta melḥa m-maṭəpxa ti markba.
069. ḳōyem amellun: «ana nīḳu nzill nayṯēlxun melḥa.»
070. ṭaʕəl ḥōle w nōḥeč, atar šawwīll ġrōrče p-ḳabwa ti bāxira.
071. inḥeč l-erraʕ, ḳōyem b-ʕažəlṯa ġōres ḳalles melḥa w ṭaʕella w sōleḳ, našēl əġrōrča šaġġōl.
072. ču mwaḳḳefla w sōleḳ l-elʕel, mappēlun melḥa mett ymallḥull xōla ti ʕambaššlille, w nōš w misḳel iḳəʕ.
073. hōḏi ḳʕalla ġōrsa ġōrsa ġōrsa ġōrsa hī l-baʕḏ̣a w mlaḳḳḥa melḥa ḥetta ʕappaččil bāxira.
074. bōṯar mil imlaṯ bāxira w iḳraṯ, ḳōyma ġōrḳa.
075. ġōrḳa bā w b-rakkabō ti aybin w l-ōš ḳayyōmi ʕamġōrsa w mlakkḥa melḥa, w ʕal-anna sappa ḳayya iṯḳen baḥra malleḥ mn-ōṯa ġrōrča.
