001. iḥḥ psōna izʕur ušme yawse ʕemmil ōbu ti ifḳer.
002. wōb mḥaṭṭeb ḏlūḳa m-ʕarḳūba, ḳōṭaʕ xšūra.
003. yōma mn-ann yumō yawse amell_ōbu: «eppay, batti čizbolli loʕəpṯa, čūṯ ġappi w lā loʕəpṯa, batt čizbolli loʕəpṯa ex ġayr m-bisinō.
004. yōma mn-ann yumō infeḳ ōbəl yawse ʕa ʕarḳūba ti baʕʕeḏ ḥetta yayṯ ḳalles ḏlūḳa, ḳalles xšūra, willa išmeʕ ḥessa.
005. zalle l-ġappil ḥessa, ṭaʕəl fuffōʕče w zalle l-ġappil ḥessa.
006. amelle ʕaḳle, belki ōṯ mett tarrōba ihžem aʕle ḏēba ḥetta yxallṣenne, willa iḥəm ġazalīṯa w berča, w hōġ ġazalīṯa ʕamtafīʕa, ʕamhažīma ḥetta čtōfaʕ maʕ berča.
007. bess ḏēba wōb aḳwa menna baḥar, laḳḳḥa b-arʕa w čalḥil ġawwa b-nibōye w afčel batte yiḳḥuṣ p-ḥaṣṣil berča ti zʕōr.
008. lakin ōbəl yawse tuġray miḥne p-furrōʕča ʕa rayše, ḳaṭle, w arheṭ l-ġappl_ōġ ġazalīṯa ḥuwwōrča w iṯḳen mlaḥmesla ḥaṣṣa.
009. wayba hī zayyīʕa m-ḏēba baḥar.
010. ōmar ōbəl yawse b-leppe: hōġ ġazalīṯa ḥuwwōrča aḥla htīṯa bann napplēll_ibər yawse.
011. šaḳla w zalle ʕa payṯa.
012. waḳčil iməṭ l-ġappe, iḥəḏ bā baḥar yawse.
013. iṯḳen mlaḥmesla ḥaṣṣa w maṭʕemla b-īḏe w zaʕeḳla l—ġappe w ṯyōla.
014. išmeʕ bā ebər malka, šattar čōžra yzubnenna.
015. zalle hanna čōžra l-ġappl_ōbəl yawse, amelle: «bann nzubnell lōġ ġazalīṯa.»
016. amelle: «ču nimzappella. law bax čappīl ōlef ḳirəš ču batt nzappnenna.»
017. amelle čōžra: «ana mann nšuḳlenna l-ebər malka.»
018. amelle. «ču nimzappella, afhēm!»
019. waḳčil iḏeʕ ebər malka p-ḳeṣṣṯa, šattril ḥarsōye yayṯunna b-ōḳ ḳūṯa.
020. yawse la irəṣ yapplēlun, ḳōymin ḳaṭlille w_aspilla ġassem meʕle.
021. waḳčil mōṭya l-ġappil ebər malka hōġ ġazalīṯa ʕammamella: «ṯāš axul hanna sukker mn-īḏ!»
022. ġazalīṯa lōmar čḳarreb w lā čīxul.
023. amell ḥarsōye: «šuḳlunnā šwunnā p-ḳafṣa, belki zelle menna hanna ʕonta w ōxla.»
024. šaḳlunna w šwunna p-ḳafṣa w išw ḳomma ḥašīša w fakīṯa w xōla.
025. hōġ ġazalīṯa lōmar čīxul, čbaḳḳaṯ ḥamša yūm xann lōmar čīxul.
026. iḏeʕ wzīrəl malka p-ḳeṣṣṯa.
027. amelle: «yā malkaḥ, čūp xulle mett čmaḳtar čzubnenne p-ḳiršō ḥetta ḥiwanō; hōġ ġazalīṯa batta čīmuṯ.
028. afḏ̣al mett čražžʕenna l-ʕa marōya w ebər malka ču batte ġazalīṯa ču ḥayla.»
029. amell ḥarsōye: «yalla šuḳlunnā!»
030. šaḳlull lōġ ġazalīṯa w zallun ražžʕunna l-ġappil marōya.
031. waḳčin nafḏaṯ l-ʕa yawse iḥəḏ bā baḥar w iṯḳen mlaḥmesla ḥaṣṣa w maṭʕemla baḥar, w hī iḥḏaṯ b-ražəʕṯa l-ġappil yawse w l-ōbu.