001. ōṯ šunīṯa čūṯ ġappa bnō.
002. ṭalpaṯ mn-alō innu yšattarla w lawinnu ṯinaġelča.
003. ḳōyem alō šamaʕla w mšattarla ṯinaġelča.
004. mišwōla b-anna payṯa, mʕammrōla ḳonna w ḳaʕyōla ṯinaġelča, ōxla w šōṯya w ḳaʕya.
005. hōš šunīṯa batta čzella ʕa barrīya ʕa šoġla, ḳōyma mtaššrōla w zlōla.
006. hōb bisnīṯa ḳōyma šalḥōl lanna ṯawba ti rīša w ḳōyma xōnša w mažəlya w mōlya w mišwōl xull šaġəlṯil payṯa.
007. ṯyōla emma ʕrōba miščaḥyōl lanna payṯa ixneš w naḏ̣ḏ̣ef w žallīya w xulle mett.
008. mōmra: «alō yarḥ_aʕla hōš šbōpča mō kayyīsa lēḥ, ṯyōla ukkil yōma miščaġlōḥ.
009. ukkil yōma lōzim nzill ana nʕaššeb w niščġel, w hī ṯyōla mišwlōḥ šaġəlṯaḥ.»
010. ṯēn yōma šaḳlōl zwōḏa šunīṯa xett w zlōla ʕa šiḳya.
011. hī ḳōyma tuġray šōlḥa w ḳōyma xōnša w mažəlya w mišwōl xull šaġəlṯa.
012. ṯyōla emma ʕrōba miščaḥyōl lanna mett xann.
013. mōmra: «ē ʕāl, hōš šaġəlṯa!»
014. yōma m-yumō zlalla čiməl hōb bisnīṯa.
015. īla xulxōlčiḏ ḏahba sōḳṭa m-reġra.
016. ex batta čišw? ṯyōla ʕa payṯa mazəʕla aʕla baḥar. ḳaʕyōla p-ḳonna.
017. mišwōla emma xōla — ču ōxla, mišwōla mōya — ču šōṯya.
018. ōmra: «činya mōla, hōṯ ṯinaġelča zaʕlōn.»
019. zlillun yumō w ṯyillun yumō, zelle ebər malka yašḳell ḥṣōne m-bahərṯa, willa žōfel hanna ḥṣōna.
020. ḥōm, ōṯ mett ʕammalmaʕ b-ōb baḥərṯa, žōfel ḥṣōne.
021. ḳattem yiḥəm hanna ebər malka, willa ḥōm ōṯ mett b-ōb baḥərṯa.
022. mayṯ mett, maḳemle yaʕni, nōfḳa xulxōlča, ḏahba.
023. mayṯēle w ṯēle ʕa payṯa, mamell_emme: «battiš nxuṭbenna.»
024. «ya ibri, mō yawḏʕinnaḥ? balki čūb mn-ōb blōta, balki ġarība balək...»
025. amella: «zīš! šwāy ṣunnōyṯiḏ ḏahba w intar, ṯarʕa ṯarʕa w iḥmay l-mōn nōfḳa xulxōlča!»
026. hōḏ šunīṯa išwaṯ ṣunnōyṯiḏ ḏahba w zlalla.
027. ṯiḳnaṯ tōḳḳa ʕal-ann ṯarʕō: «hōx xulxōlča lēlxun? — lā!» «hōx xulxōlča lēlxun? — lā!»
028. la affaṯ wala payṯa, lōmar barnaš ymalla: «hōx xulxōlča lēḥ.»
029. ražīʕaṯ l-ʕal_ebra, amrōle: «la affiṯ wala payṯa, lōmar barnaš mōmar: hōx xulxōlča lēḥ.»
030. amella: «ḳayyam ōṯ, ḳayyam ōṯ. mōrčil lōx xulxōlča mawžūt b-ōb blōta! ḳayyam ōṯ mōrčiṯ ṯinaġelča, zlīšliš liʕlayy mett?»
031. amrōle: «lā, mō bann nmallun? yīīī, ʕayba xett.»
032. amella: «b-žoməlṯil lōḏ_ommṯa. lōb la zlīšliš liʕlayy, mazʕlin. zīš liʕlayy!»
033. ḳōyma zlōla, mišwōl ṣunnōyṯiḏ ḏahba b-ʕačəpṯa w ḳaʕyōla mšaʕʕlōla: «xulxōlča lēlxun?»
034. marmōla: «lā!»
035. hōṯ ṯinaġelča hī ḥmaččil lōx xulxōlča, arəhṭaṯ, šaḳlačča w zlalla ʕa lōḳ ḳonna, šwačča erraʕ menna w ḳʕalla.
036. «yī taxīliš, mō bann nmall_ibər? taxīliš, mō bann nmalle?»
037. hōš šunīṯa amrōla: «bess čiḏmux nmaḳimilla mn-erraʕ menna.»
038. zlalla l-ʕal_ebra, amrōle: «iḥmič! zīš liʕlayy, zīš liʕlayy, w zlinnaḥ l-ʕa marōyəṯ ṯinaġelča, šaḳəllallaḥ xulxōlča.»
039. amella: «hōḏ lēla!»
040. «xaffa atar! mō lēla?»
041. amella: «lēla! zīš ayṯlīl hōṯ ṯinaġelča! ḥmāy exma batta ṭīma w ayṯlīl!»
042. ražīʕaṯ hōš šunīṯa l-ʕa mōrčiṯ ṯinaġelča, amrōla: «taxīliš, exma battiš ṭīməl lōṯ ṯinaġelča? ibər batte hī.»
043. amrōla: «batti ṯōḳla ḏahba.»
044. ē, ṯalla amrōl_ebra batta ṯōḳla ḏahba hōḏ.
045. ḳōyma mayṯya hōṣ ṣunnōyṯa ḏahba w mišwa b-ōš šōhya w ḳaʕyōla p-šōhya hōḏ ṯinaġelča.
046. rafʕill lōš šōhya — ču ṯyōla, rafʕill lōš šōhya — ču ṯyōla.
047. nōḳla nōḳla ḥetta ḥasslaččil xazənṯil malka.
048. amrōla: «ē, mʕayy atar, yalla! lōfaš ōṯ ġappaynaḥ ḳiršō.»
049. amrōla: «yalla, šuḳlā!»
050. applalla w zlalla.
051. šaḳəl lōṯ ṯinaġelča w šūna ġappe bə-wḏ̣ōyṯa w sakkriṯ ṯarʕa aʕle.
052. amella: «šlūḥ ṯawbir rīša!» — ḥōrya žawəhrōṯa. «šlūḥ ṯawbir rīša!» — ḥōrya žawəhrōṯa.
053. ʕapplalle payṯa xulle žawəhrōṯa, amella: «w axerča?»
054. amrōle: «battaḥ nʕawəḏ̣lēx ḳiršō ti aspaččun emmay.»
055. amella: «mʕayy atar, yalla!»
056. šalḥaččil lanna ṯawba, aḳīme w šūne b-anna xoṯla, iskeb ḳōlbil ḏahba.
057. amell_emme: «lōb čʕōlla ʕṣofra, lōb čḥōmya bisnīṯa črōšša ḏahbō, čimẓaləġṭa, lōb ṯinaġelča čmačimma ṣammīča!»
058. hōḏ xull lanna lēlya nṭīra l-emmat yiṯḳan ʕṣofra.
059. ʕillaṯ willa ščḥaččil lanna payṯa xulle sawa ʕammanhar ḏahbō w hanna ḳōlbil ḏahba b-anna xoṯla.
060. ḳʕalla rōšša ḏahbō w mẓaləġṭa, w mtawwrill maščūṯa šobʕa yūm w šobʕa līlyi w ču barnaš mʕalleḳ nūra ġer ġappil bē malka.
061. hōxa ebər ḏōḏe iġčar, amell_emme: «ana xett batt ṯinaġelča ext_ebr ḏōḏ.»
062. ḳōyma zlōla emme, amrōle: «ē xull saytōṯa ext saytṯil ebər ḏōḏax? minna baḥ nayṯēx ṯinaġelčiḏ ḏahba?»
063. amella: «zīš ntār bə-blōta exmil ntōraṯ čittōḏ, w iḥmay mō mamrilliš!»
064. ē, zlōla l-ʕa žuržēt: «appeḥī ṯinaġelča!»
065. amrōla: «ē, tāš išḳul ṯarəč!»
066. zlōla l-ʕal_emmil xalil ḥažža, xett: «ṯāš išḳul eṯlaṯ, xafifann miʕlaynaḥ ḳalles!»
067. hōḏ ayṯaṯ ṯinaġelča w ṯalla.
068. amella: «bess ʕṣofra čʕōlla, lōb iḥmiš ṯinaġelča čmačimma ṣammīča, w lōb bisnīṯa črōšša ḏahbō w čimẓaləġṭa!»
069. hōḏ ʕillaṯ ʕal-anna payṯa, ḥmačče xulle sawa ḥrō, iməl ḥrō.
070. naxsil lōṯ ṯinaġelča, amella: «zīš šunā, nafəṭrenna w maġnēḥ alō.»
