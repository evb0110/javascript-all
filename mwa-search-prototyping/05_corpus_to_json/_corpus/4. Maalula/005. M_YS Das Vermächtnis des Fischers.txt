001. ōṯ b-zamōne ġabrōna, miščġel p-samkōṯa b-baḥra. iġən baḥar.
002. čʔahhal, la ṯōle bnō waḳčil awōnun ḥetta iṯḳen ʕomre šičč išən, alō arəzḳe ebra.
003. hanna ebra tallal aʕle. mō batte yišw? iṯḳen ʕomre ḥammeš šeṯṯ išən, zelle mayṯēle mʕallmōna maylefle p-payṯa.
004. xann arpaʕ ḥammeš išən ayṯēle awwal aḥḥaḏ w ṯēn w ṯēleṯ w rēbeʕ.
005. uxxl_aḥḥaḏ maylefle loġṯa.
006. ḥassel m-ʕelma hanna, iṯḳen ʕomərl_ōbu ṯmēn, ṯmēn w ḥammeš išən.
007. ṯmēn w ḥammeš išən batte yašref ʕa mawṯa, ḳōyem mayṯēle mwaṣṣēle.
008. mamelle... mappēle ṯlōṯa mufčḥi, amelle: «hann ṯlōṯa mufčḥi!» amelle: «iṯər čfaṯaḥlun w ti ṯēleṯ lā.»
009. zalle hanna.
010. ameṯ ōbu, čbaḳḳ hū w emme.
011. mō batte yišw? zalle faṯḥil awwal m-mufčḥa, iščaḥ bē santūḳa mʕapp ḳiršō.
012. iṯḳen hanna, mō batta čišw emme? zlōla zaʕḳōle iṯər ḥōḏ yuspunne yfarrġunne p-šuḳō, ytawwrunne p-šarʕō, p-ḳahwōṯa, hanik miḏ īṯ.
013. mappōlun b-ann ḳiršō w zlillun.
014. mintōrin ʕa sī́nama, ʕa ḳahwe ʕa tyātro ʕa ʕašši, iṯḳen masəkrin, maxəmrin, aylfunne ʕa baba ḥasnūṯa, l-ebra.
015. uxxul yōma šōḥeṭ b-ann ḳiršō w zlillun.
016. xann ḥassel awwal santūḳa, faṯḥiṯ ṯēn.
017. apt ənḳōla p-ṯēn, xann xann l-ḥetta ḥassel.
018. ōmar: «ti čūb nebʕa ḥōsel.» baʕdēn ṯōle batte yfuṯḥeṯṯ ṯēleṯ.
019. yōma m-yumō čūṯ ʕemme ḳiršō.
020. zalle hū w rfiḳōye, iʕber ʕa ʕašši yaḳərṭun.
021. ḳʕōle hanna, čūṯ ʕemme ḳiršō, fekre ytufʕun rfiḳōye, la itfaʕ.
022. ṭaʕnull ḥalinn rfiḳōye w zallun; čbaḳḳ hū.
023. mannu ḥimne? ʕašši. amelle: «mōx čiḳəʕ?»
024. amelle: «nnaššīl žiztōn p-payṯa.»
025. amelle: «ḳō, ḳō zellax! alō ysamiḥennax!»
026. ṭaʕəl ḥōle w zalle hanna, tuġray faṯḥis santūḳa ti ṯēleṯ, ṯarʕa ti ṯēleṯ m-mufčḥa ti ṯēleṯ.
027. bess mḥakyōle emme, mamella: «čūṯ xawwōṣṣa!»
028. amrōle: «ana namrōx mō. uppe ʕottṯa ti wōb miščġel bā ōbux, ti msayyet bā samkōṯa, laʔinne ḥetta ču bax čfuṯḥenne.
029. šaġəlṯa čeʕba w baḥra w mōya w rṭūpča, laʔinnu čimtallal, ḥmā mett šaġəlṯa ġayra!»
030. amella: «čū nōb aḥsan mn-eppay ana.»
031. ḳōyem maffeḳəl lōʕ ʕottṯa, maffeḳla w ṯēle mḳaṭṭebla.
032. ṭaʕəl ḥōle w zelle ʕa baḥra, zelle msayyet samkōṯa.
033. uxxul yōma mayṯ ḳalles.
034. mzappell lann samkōṯa w mayṯ xōla lēle w əl-emme.
035. čbaḳḳ hū w emme w haṯinn taššrunne ti waybin maḳibille.
036. zalle hanna yōma m-yumō, miḥəl lōš šabəkṯa b-anna baḥra, šōḥeṭ — ḳḳīra, ḳḳīra.
037. šaḥṭa, affḳa l-elbar willa affeḳ farxa xann rabb, iḥəl manẓre, aḥla m-xann lōfaš.
038. ḳʕōle mičʔammal bē, ṭaʕne w ayṯne l-ġappl_emme, amella: «farrāġ ʕal-anna farxis samkōṯa ya emmay, la iḥmiṯ xwōṯe!
039. ḥmačče amrōle: «ḥaḳīḳča inne čūṯ xwōṯe, la iḥmiṯ xwōṯe. hanna čyōḏaʕ l-mōn maṣlaḥ?»
040. amella: «l-mōn?»
041. amrōle: «čusəplēl malka, čahətlēle hū. balki manʕem aʕlax mett saġəlṯa mett... balki manʕem aʕlax mett.»
042. amella: «ē, ana nbōheč nusəplēle.»
043. amrōle: «ext čbōheč? lā, la čiphač!»
044. ḳōye ṭaʕell lanna farxis samkōṯa p-farša xann w sīpča mišwēl lanna farša w zalle l-ḳomml_anna ḳaṣra w iṯḳen zōʕeḳ: «s-samak, s-samak s-samak!»
045. ṯēle yiʕbar — bahheč.
046. hah, amra ti alō batte yḳattrenne illa malka w eččṯe naḥḥīčin.
047. ščḥann naḥḥīčin ʕa taržōṯa, faṯaḥəl lanna farxis samkōṯa, mkaššefle mn-ann warḳōṯa w mišwēle.
048. nōḥeč malka, mʕayn b-anna farxis samkōṯa — aʕžbe. amelle: «l-zuppōna?»
049. amelle: «ē!»
050. amelle: «exma ṭīme?»
051. amelle «l-xayyir čūṯ aʕle fṣīlča, ti ixyer čūṯ aʕle fṣīlča.»
052. hōxa inəpṣaṭ malka menne, amelle: «ana nayyīṯle lēx htīṯa hanna, ya malka, wa-lakin ḥmiččax čnaḥḥeč ʕa taržōṯa!»
053. laffe b-warḳōṯa w amelle: «čfaḏ̣ḏ̣āl! anik čbōʕ nišwlēx?»
054. amelle: «lā!» šaḳelle menne, l-farxa w mallex eʕsar fušḥan mn-ellel.
055. waḳčil hanna amelle: «l-xayyir čūṯ aʕle fṣīlča», mōṯaḥ l-ʕoppe, mappēle šakk b-ʕisər w ḥamša ḏahəb.
056. hanna ḥmačče eččṯe appēle ʕisər w ḥamša ḏahəb — ġōl.
057. allxaṯ exma fušḥan hī w beʕla, amrōle: «mō appīčle?»
058. amella: «appille ʕisər w ḥamša ḏahəb.»
059. amrōle: «bess xann l-mōn čappēle xull_anna?»
060. amella: «čūṯ ġayrayy, xann appille.»
061. amrōle: ču ṯōḳen, bax čražžʕenne!»
062. «wuš, ex nražžʕenne? ana malka w applille, nzill nražžʕenne?»
063. amrōle: «isčfel, ḥurr. hačč bax čražžʕenne, ana namrōx ex čražžʕenne.»
064. amella: «amār!»
065. amrōle: «zēx šaʕʕle: hanna farxa ḏakar illa onṯa? nkōn mamellax ḏakar mallē: ana maḏ̣irəl. w nkōn ʕammamellax onṯa xett mallē: maḏ̣irəl — l-anna sappa čimražžaʕle.»
066. amella: «ē», ṭaʕəl ḥōle w rōžaʕ l-ġappl_anna sammōka.
067. amelle: «batt nšaʕʕlennax suʔōla.»
068. amelle: «čfaḏ̣ḏ̣āl!»
069. amelle: «hanna farxa ḏakar illa onṯa?»
070. amelle: «yṭawwlell ʕomrax, ya malkiz zamōna, hanna xronṯa, la ḏakar wala onṯa.»
071. mō batte yžawibenne? ʕōwet maffeḳ ʕisər w ḥamša ḥrōn w mapplēle.
072. ṭaʕell ḥōle w zelle l-ʕal_eččṯe, amella: «ču črōṣya b-ʕisər w ḥamša, hann ḥiməš iṯḳen maxramčal xōṭriš.»
073. zlalla hōḏ ʕa payṯa ṯiḳnaṯ marḳya: «šattār roḥle! šwā muʕžazyōṯa! šwā kiza!»
074. kiṯər mil aniḳḳaṯ šattar roḥle.
075. zalle leʕle, isleḳ, iṯḳen maḥēle čmunni w ḳʕōle ʕa korsa.
076. zalle malka, ayṯ ḥammeš bīʕ w šwann ʕa ṭawəlṯa p-ṣaḥna.
077. amelle: «bax čḳusmell lann ḥammeš bīʕ aʕəl w aʕlax w ʕa maləkṯa w la čiḳsum bēʕṯa!»
078. amelle: «ē, hayyīna ya malkiz zamōna.»
079. amelle: «mō?»
080. amelle: «eṯlaṯ l-maləkṯa w eḥḏa līl w eḥḏa lēx.»
081. «uf, ext?»
082. amelle: «ē, hačč ʕemmax ṯarč, w nmaffillax eḥḏa — eṯlaṯ, w hī čūṯ ʕemma mett, applaḥla eṯlaṯ — maṣbūṭ?»
083. amelle: «ē, waḷḷa maṣbūṭ! hann ḥiməš ḏahəb ḥrōn!»
084. mapplēle. ḳōyem afaš mwattaʕle w nōḥeč ʕa taržōṯa w mišwēle xann m-ḳomma r-roḥla ʕamnōḥeč, b-ifəx.
085. ʕamnōḥeč m-ḳomma r-roḥla, isḳaṭ ḏahba minnayy ʕal_arʕa, ʕa taržōṯa.
086. ḳōyem mlaḳḳeṭle w našeḳle w mišwēle ʕa rayše.
087. mʕaynya eččṯil malka mamrōle: «ʕaynelē! isḳaṭ ḏahba ḥetta la yimruḳ aḥḥaḏ ifḳer. iṯḳen čappīlle emʕa ḏahəb, ḥetta la aḥḥaḏ ifḳer yuspenne.»
088. amelle: «slāḳ! slāḳ!» isleḳ leʕle.
089. amelle: «ṭayyeb, appillax emʕa ḏahəb w isḳaṭ ḏahba minnayy ḥetta yimruḳ mett aḥḥaḏ ifḳer yšuḳlenne.»
090. amelle: «yṭawwlell ʕomrax alō, ya malkiz zamōna, ana čūb zawʕi ʕa ḏahbō, zawʕi ʕa ṣūrčax ti mawžut ʕa ʕoməlṯa, barnaš yimruḳ yitʕus aʕle p-ṣurmōyṯe.
091. ana našḳičča w šwičča ʕa rayš.
092. ʕawet ṭabṭeble w appēle ḥiməš ḥrōn, iṯḳen emʕa w ḥiməš ḏahəb.
093. amelle: «bōṯar exma yūm ṯōx liʕəl!»
094. mōġeb exma yūm w ṯēle leʕle.
095. ġappe wzīra, mḳallaʕle w maḳʕēle ġappe. ḥasslinnaḥ.
