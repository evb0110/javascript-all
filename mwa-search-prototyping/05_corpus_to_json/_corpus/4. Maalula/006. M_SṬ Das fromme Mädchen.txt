001. ōṯ ʕaylṯa w hōḏ ʕaylṯa zangilōyin baḥar.
002. čxallaf mōla w čxallef ṯarč bisnīyan hanna ġabrōna.
003. hann ṯarč bisnīyan ameṯ abūhen, ōčem hinn w emmen.
004. ḳōyem ḏōḏen ṯēle šaḳell mōlen, baʕdēn šaḳell rezḳa.
005. ōčem la ōčem mett hann bisənyōṯa yiḥḥan banawb.
006. amrōlen emmen: «walax emmay, ḳumēn nzellaḥ ʕa mett blōta nḳaʕyillaḥ aġiryōṯa w nōxlin ḥetta niḥḥi.»
007. hinn w ōzan mnə-blōta lə-blōta la iḥəm ġer ṯalla ʕaymṯa w hōʕ ʕaymṯa ṯalla ḳawya w aptaṯ nōḥča hōr rayya, inḥeč sayla.
008. luḳḳil inḥeč sayla, bisnīṯa w emma ōčem hanna mayla w bisnīṯa zlalla barrōyṯin nahra w lorkaʕ aḳtar yimṭall baʕḏ̣inn, aḏ̣aʕ maʕ baʕḏ̣inn.
009. ḳōyma mallxa hōb bisnīṯa, ušma māri, mallxa mallxa b-ōb barrīya miščaḥya payṯa.
010. hanna payṯa nuhhur, mōṭya leʕle, tōḳḳa ʕa ṯarʕa, amrōlen: «alō yaffenxen, aḳʕunni ġappayxun xōla! aḳʕunni ġappayxun bess p-xōla!»
011. ʕapprunna.
012. hōb bisnīṯa ʕibraṯ ḳaʕyōla l-uxxul yōma iḳḏum mič čiḏmux xull lanna imōma mḥasslōš šoġla ḳaʕyōla ḳommiṣ ṣūrčil marč marya.
013. mamrōla: «taxīliš yā marč marya čayṯlīl_emmay, čōḥen ʕlaynaḥ, čarəzḳinnaḥ, čaḥminnaḥ bə-ḥmōyṯiš hašš yā marč marya!»
014. ōṯ eḥḏa ġappil lōš šunīṯa, aġīrča ḳaʕya iḳḏum mn-ōb bisnīṯa māri, ḥrīṯa ušma māri.
015. nžaḳraṯ menna raḥmōla mʕallmanīṯa akṯar menna, naḏ̣ḏ̣īfa, miščaġla šoġla kayyes w šōṭra w mṣallya l-marč marya.
016. nžaḳraṯ menna. luḳḳil nžaḳraṯ menna, zlalla naġpaččil xōčmil almās mnə-mʕallmanīṯa w šulalla b-leppil waʕyōṯa.
017. ṯalla mʕallmanīṯa: «xōčma, xōčma!»
018. amrōla: «zīš tawwar! ti ōb əb-waʕyōṯa yīb hī šḳilōl xōčma.»
019. napšaṯ ščḥaččil xōčma b-waʕyōṯəl māri.
020. amrōla: «la čḥakinni w la čmalli, yalla l-elbar!»
021. ṭaʕnōl ḥōla w bōxya, mōmra: «yā alō, la naġpiṯ w la nahpiṯ wala išwiṯ mett. ʕaža ḳallʕačči?»
022. w bōxya, mamrōla: «yā marč marya, ʕaža ḳallʕačči? ana ču ninġība.»
023. imṭaṯ xann ḏokkṯa bil-lēlya, bisčōna, ḏimxaṯ erraʕ m-sažərṯa w ʕambōxya w ġarrīḳa.
024. mišwa: «yā alō, la naġpiṯ w la mett. ʕaža ḳallʕačč? mō nšawwīya?»
025. willa hōḏ aptaṯ maṣīḥa: «taxlayxun lippi nḳaṭliṯ!» ti naġəplalla xōčma. «taxlayxun, taxlayxun!»
026. amrōla: «taxīliš zīš ayṯay māri! ana ti naġpiččil xōčma, čūb māri, w zīš ayṯlīl ḳašīša, bann niʕčraf!»
027. ṭaʕəl ḥōle ḳašīša w ṯōle yʕarrfenna.
028. amrōle: «taxīlax, ana naġpičči xōčma w šulilla w-waʕyōṯəl māri.» w baʕʕeḏ meʕlax — nifḳaṯ rūḥa, mīṯaṯ hōṯa bisnīṯa.
029. zallun iṯḳen marəhṭin mtawwrin ʕal-ōṯa, ščḥunna ḏmīxa erraʕ m-sažərṯa w zōʕḳa: «yā alō, la išwiṯ mett. ʕaža ḳallʕačč?»
030. ṯōle amella: «māri, māri, ḳū! la čīzuʕ! čūb hašš činġibōl xōčma, hōṯa māri. ḳūm!»
031. ḳōmaṯ aṣḥaṯ ʕaynaṯ xann, amrōlun: «taxīlxun, mō ōṯ?»
032. amrulla: «māri mīṯaṯ, w hī ti naġpaččil xōčma w šulalliš w-waʕyōṯiš. ḳū zilliš!»
033. amrōlun: «taxīlxun, ʕčarfaṯ? čnawīlaṯ?»
034. amrōlun: «ē, ʕčarfaṯ w čnawīlaṯ w ṭalpaččil ḳašīša.»
035. ṭaʕnaččil ḥōla w ṯalla l-ġapplə mʕallmanīṯa.
036. hī w ḳaʕya ġapplə mʕallmanīṯa xann yōma m-yumō, mišwōš šoġla, mbaššla w hanna.
037. ḳaʕyōla ḳommiṣ ṣūrčil marč marya, mṣallya: «yā marč marya taxīliš, la niḥmell_emmay w əl-ḥōṯ illa ōṯyan!»
038. ha, ṯalla emma w ḥōṯa. taḳḳaččiṯ ṯarʕa w_amrōla: «min māl aḷḷāh, appeḥī ppōfča!»
039. awḳfaṯ amrōla: «hašš balḥūḏiš ʕaža? ōṯ eḥḏa ḥrīṯa ʕimmiš?»
040. emma la baḳḳračča, hī baḳḳraččil_emma.
041. ḥmačča sičča ṭawwlaṯ, amrōla: «māri, ʕaža ṭawwliš? slāḳ ḳawwōm!»
042. ḳʕalla bōxya, amrōla: «mōš ʕačbōxya?»
043. amrōla: «hōt ti ṯalla emmay. ʕamṣōḥra w awḳfiṯ ʕanimḥakyōla.»
044. amrōla: «minžat?»
045. amrōla: «ē!»
046. zaʕḳalla amrōla: «zʕūḳ aʕla čislaḳ l-ōxa.»
047. zaʕḳaṯ ʕal_emma, silḳaṯ emma, ḳʕōlen maḥəkyan.
048. amrōla: «hanik ḥōṯ?»
049. amrōla: «ḥōṯiš ayba p-ṭarflə blōta.»
050. amrōla: «zīš zʕuḳla!»
051. zlalla zaʕḳall ḥōṯa w ṯalla.
052. hī w ōṯya, ḳʕōlen exma išən, ččažʕaṯ hōš šunīṯa xčōrča mīṯaṯ, amrōla: «yā māri, hanna mett w hanna payṯa w hanna ḳaṣra w hann bisčanō xullun līš w l-ḥōṯiš w l-immiš! w ana xaṭirkun.»
053. arnḥaččir rayša w mīṯaṯ.
054. ešna, ṯarč, willa ōṯ ḏōḏa.
055. xulle ḏwōṯe baraṣ, ffōye baraṣ w wažʕa, ṣaḥḥōra ʕamṣōḥar.
056. awwal miṯ ṯōle baḳḳranne, amellun: «taxīlxun, min māl aḷḷāh, ppōfčil leḥma nuxlenna!»
057. ʕaynalle xann, amrulle: «hačč ču čōbi flanō?»
058. amellun: «lā.»
059. amrulle: «mpala, hačči flanō. ēx rezḳa baḥar w ēx mōla w ḏaryōṯa w ḳaṭlīčəč čiṯḥōnax w ḳaṭlīčlə bnōṯəl ḥōnax w ḳallʕīčnen, w čšanṭaṭ ya ḥarām, tayyīran ʕamṣōḥran w ōxlan.»
060. amellun: «taxīlxun, ysamiḥann, ysamiḥann. ana axṭiṯ w mn-alō smōḥa.»
061. amrōle: «nkōn mazāl xann, ana čiṯḥōnax w hannen bnōṯəl ḥōnax w alō anʕem ʕlaynaḥ ḳall ḳiršō ti šaḳlīčnun xullun sawa w rezḳa. ḥamdillāh ḥmannaḥ.»
062. waṭṭ ʕa ruġrayhen, iṯḳen našəḳlēlen w ḳʕōle aġīra ġappayhen rōžeʕ.
